---
title: Przeprawa - Obrazki z Wyprawy
layout: post
category: relacje
keywords: rejs, rejs morski, Islandia, 
desc: \"... cała kabina wręcz wyła z zachwytu ...\" Relacja z rejsu Islandia - Wyspy Owcze - Szkocja - Hebrydy - Mann - Irlandia.
img: TODO!!!
date: 2014-02-16
---

Organizator rejsu i twórca JoinUs - Marcin Sanetra - zarezerwował nam hotel u podnóża lodowca w Þórsmörk.  
Fakt, że miejsce gdzie mieliśmy spędzić dwie kolejne noce znajdował się w parku narodowym zbytnio nas nie martwił. W końcu 
wypożyczyliśmy auto terenowe po to by dotrzeć właśnie w takie mniej dostępne miejsca.  
Powinno nas jednak zastanowić, że GoogleMaps nie był przekonany jak mamy tam dojechać. Tablet sugerował dwie całkiem inne drogi. Byliśmy 
jednak zbyt pochłoniecie podziwianiem widoków by sie tym przejmować.

Wybraliśmy - jak się okazało słusznie - południowa drogę i przy wodospadzie Gljúfrafoss skręciliśmy z głównej szosy w głąb lądu.  
Po niecałych 10km, wąska zaledwie na jedno auto droga asfaltowa się urwała. Dalej prowadziła jedynie szutrowa droga biegnącą    
wzdłuż bardzo szerokiego - czasami na ponad 100m - koryta rzeki. Powoli zaczęły pojawiać się też boczne dopływy.  

Strumienie początkowo wydawały się niezbyt duże i głębokie. Powoli stawały się jednak coraz większe.  
W końcu dotarliśmy do miejsca, gdzie droga się rozwidlała i na odcinku kilkunastu metrów biegła niczym dwupasmówka. Problemem 
był fakt że obiema nitkami drogi raźnie płynęła woda.  
Po chwili zastanowienia Wojtek wybrał prawy, chyba płytszy dopływ drogi.

Droga, która początkowo wydawało się nie zajmie zbyt wiele czasu, z każda chwilą stawała się coraz dłuższa. Ostatnie 25km 
wydawało się rozciągać w nieskończoność. 
Co chwila trzeba było zwalniać, a przy większych strumieniach nawet stanąć i zastanowić się jak je pokonać.  
Nawet na suchych odcinkach nie można było zbytnio rozwinąć prędkości, gdyż droga była praktycznie jedynie bardziej ubitą 
częścią koryta rzeki. W bardziej deszczowych porach roku zapewne była systematycznie zalewana.

Fakt, że była już noc także zaczynał martwić. Co prawda wciąż było stosunkowo jasno, ale nie wiadomo było jak długo 
będzie pracowała obsługa miejsca do którego jedziemy.  
Na początku minęliśmy jadące z przeciwka dwa samochody terenowe i terenowy autobus. Teraz od prawie godziny 
byliśmy całkowicie sami. 

W końcu GPS oznajmił, że dotarliśmy!  
Bynajmniej nie był to powód do radości.

Miejsce nie wykazywało żadnych oznak cywilizacji. No może poza dwoma zaparkowanymi tu autami.   
Po co ktoś zaparkował dwie terenówki na takim pustkowiu? Poszli w góry? O tej porze... 
 
Droga podobnie jak rzeka rozwidlała się. Jeden odcinek drogi biegł wzdłuż jednego z dopływów rzeki. Drugi ją 
przecinał i prowadził na rodzaj półwyspu usytuowanego pomiędzy dwoma dopływami. Było jasne, że właśnie tam, za dobrze widoczną skałą, 
schowany jest cel naszej podróży.

Po bezskutecznym telefonie na numer, który widniał na naszej rezerwacji nie pozostało nam nic innego jak spróbować przeprawy.  
Pierwszy odcinek wydawał się łatwy. Stanieliśmy na łasze żwiru w głównym korycie rzeki. Przed nami była szersza i chyba głębsza cześć rzeki.
   
Wojtek ruszył. Auto znużyło koła i dość stromo zaczęło zjeżdżać w dół po dnie. Na przodzie auta woda sięgała niepokojąco wysoko. 
Ktoś krzyknął:

- *Bierzemy wodę!*

Szybka decyzja i zaczęliśmy się wycofywać.  
To, że się udało graniczyło z cudem, ale oczywiście było jedynie zasługom umiejętności Wojtka.

- *Co teraz?*
 
Nie było mowy o ponownej próbie przeprawy.  
Była już północ. W hotelu pewnie poszli spać, albo maja już dawno wolne.

Wróciliśmy do zaparkowanych aut.  
Dokładniejsze oględziny zwróciły naszą uwagę na tablicę, którą wcześniej przeoczyliśmy.  
Był na niej jakiś numer telefonu. Inny niż ten na rezerwacji. Próbujemy!

Po 10 minutach zjawił się młody Islandczyk, z którym przed chwilą rozmawiałem.  
Jego biała Toyota Hilux nie pomieści nas wszystkich za jednym razem, ale zabierze nas na miejsce w dwu turach.  

Może to nie przystoi kapitanowi, ale znalazłem miejsce w pierwszej "szalupie ratunkowej" wraz z kobietami i dziećmi.  
No nie mogłem przecież opuścić syna w tak dramatycznym momencie naszej przygody.

Auto wzbudziło wspomnienia z całkiem innych gór.  
Kiedy - tak jak nasz obecny kierowca - miałem dwadzieścia kilka lat czasami przewoziłem turystów do schroniska. Wtedy była to zima, 
Alpy i przejazd przez trasę narciarską, drogą która wieczorem zamieniała się w tor saneczkarski.  
Najwięcej satysfakcji przynosiło mi, gdy "przeskakiwaliśmy" zaspy, albo zaopatrzeni w łańcuchy na wszystkie 4 koła 
pokonywaliśmy zakręty w ślizgu, a pasażerki piszczały chyba z zachwytu nad moją techniką prowadzenia auta.

Tu nikt nie okazywał strachu tak otwarcie. Jednak mój wyraz twarzy, nie pozostał niezauważony.  
Woda zaczęła sięgać prawie do okien, a auto całkowicie straciło kontakt z gruntem. Kilkanaście metrów płynęliśmy z nurtem, 
ale wkrótce osiągnęliśmy drugi brzeg na który auto zaczęło się wspinać bez problemów.  
Kierowca spojrzał na mnie i nie krył satysfakcji.

Po chwili ponownie przełączył pobór powietrza z wnętrza kabiny, na zewnątrz i już bezpiecznie mknęliśmy kamienistą drogą 
do widocznego opodal hotelu-schroniska i kempingu. 

Żeglarze po dopłynięciu do portu wznoszą czasami toast *Za cudowne ocalenie!*  
Tu ten toast wydawał się bardzo na miejscu.

Gdy emocje już opadły wszyscy zgodnie orzekli, że Wojtek powinien starać się o patent sternika motorowodnego.



*[czytaj dalej...](/obrazki-z-wyprawy/lod-sie-cieli.html)*