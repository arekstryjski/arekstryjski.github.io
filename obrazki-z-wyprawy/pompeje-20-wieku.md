---
title: Pompeje XX wieku
layout: post
category: relacje
keywords: rejs, rejs morski, Islandia, 
desc: \"strażacy polewają lawę i płonące budynki, nie po to by ugasić pożary, ale by powstrzymać czoło strumienia lawy\" Relacja z rejsu Islandia - Wyspy Owcze - Szkocja - Hebrydy - Mann - Irlandia.
img: TODO!!!
date: 2014-02-17
---

Do Vestmannaeyjar dopływamy nad ranem. Obok nas pojawia się duży statek wycieczkowy, do którego wkrótce przypływa pilot portu.  
Dajemy się wyprzedzić. Niech pokażą nam wejście do portu. Nie chcemy też przeszkadzać gdy kolos będzie manewrować cumując.

Wejście do portu jest naprawdę spektakularne. Po prawej wysokie klify i skały na których widać gniazda setek ptaków. Lewy 
brzeg jest niższy, ale nosi znamiona niedawnej działalności wulkanicznej.

Nawet jeśli nigdy nie słyszałeś nazwy wyspy możliwie że widziałeś film video z Vestmannaeyjar. 27 marca 1973 roku miał 
tu miejsce spektakularny wybuch wulkanu Eldfell. Gorąca lawa płynęła wprost do miasta i portu. Zdjęcia i filmy pokazują jak strażacy 
polewają lawę i płonące budynki, nie po to by ugasić pożary, ale by powstrzymać czoło strumienia lawy i nie dopuścić do zalania 
i zablokowania wejścia do portu.
Port w dalszym ciągu istnieje, choć wejście do niego jest węższe niż było przed wybuchem. Połowa miasta spoczywa za to pod 
16 metrową warstwą lawy.

* * *

Po wejściu do portu trzeba zająć się kilkoma sprawami praktycznymi i formalnymi.  
Skończył się gaz. Na jachcie jest mnóstwo mniejszych i większych butli na gaz, chyba we wszystkich standardach spotykanych 
na świecie. Niestety wszystkie prócz największej są puste. Wielka plastikowa butla pochodząca z Irlandii Północnej niestety  
nie mieści się w bakiście przeznaczonej do tego.  
Przymocowaliśmy ją przy zejściówce, ale nie możemy tak cały czas płynąć. W przypadku złej pogody butla może urwać 
się z tymczasowego mocowania i stanowić zagrożenie dla załogi.
Butlę udaje się kupić dość łatwo w porcie. Co prawda ma jeszcze inny standard mocowania, ale na szczęście na jachcie 
jest chyba każdy z możliwych reduktorów.  

Kolejne jest tankowanie paliwa.  
Stacja jest tuż przy miejscu gdzie zacumowaliśmy więc nie trzeba nawet przestawiać jachtu. Większy problem z jej 
uruchomieniem i zapłatą.  
Będzie to już stały motyw całego naszego rejsu. Z niejasnych przyczyn stacje paliw nie akceptują naszych brytyjskich, 
czy polskich kart kredytowych i płatniczych.  
Tu obędzie sie bez większych problemów. Przyjeżdża właściciel stacji i pomaga nam w tankowaniu. By zapłacić zawiezie nas 
do położonego niecały kilometr od portu biura. Tu wszelkie karty są akceptowane.

Pozostaje jeszcze uregulowanie płatności i załatwienie odprawy paszportowej. Vestmannaeyjar będzie naszym ostatnim portem 
na Islandii.
Za kolejna wizytą trafiamy w końcu na moment, gdy kapitan portu nie wprowadza żadnych statków i jest w biurze. Opłatę regulujemy 
bez problemów. Pytamy o odprawę przy wyjściu z portu. Szybko chwyta ze telefon i prosi by chwile poczekać.

- *Ilu was jest?*
- *Skąd jesteście?*
- *Gdzie płyniecie?*
- *O której planujecie wyjść?*

- *OK. Załatwione. Zostaliście odprawieni, Możecie wypływać jak będziecie gotowi.*

Nie można powiedzieć, że Islandia to kraj gdzie panuje przesadna biurokracja.

* * *

Na jachcie kolejna miła niespodzianka. Wojtek postanowił wypróbować swoje umiejętności "wędkarskie".   
Już przy pierwszym kutrze spotyka Polaków. Rozładowują właśnie świeżo złowioną makrelę. Wojtek wraca na jacht z pełną 
reklamówką ryb na obiad.

- *Wieczorem po zmianie przyniosą jeszcze tuńczyka.*

Ryby całkowicie za darmo. Vestmannaeyjar to jeden z największych portów rybackich na Islandii. Samolotami eksportuje się 
stąd ryby nawet do Japonii.  
Ponieważ większość mieszkańców jest jakoś związana z przemysłem rybackim, podobno nikt tu za ryby nie płaci.

Wieczorem na jachcie pojawia się ze świeżym połowem nasz darczyńca.  
Rozmawiamy o życiu na wyspie. Jest tu kilkanaście rodzin z Polski. Może 40 osób, czyli około 1% ludności.  
Praca przy przetwórstwie ryb nie jest najłatwiejsza. W sezonie 12 godzinne zmiany to norma. Praca cały rok, nawet zimą. 
W czasie nocy polarnej fabryka zamykana jest tylko na 2 tygodnie. Wszyscy mają wtedy ufundowane wczasy gdzieś na południu 
by nacieszyć się ciepłem, ale przede wszystkim słońcem.  
Zimy wcale nie są tu ciężkie. Ocean skutecznie łagodzi wpływ Bieguna Północnego. Śniegu podobno mniej niż w Polsce. 

Porozmawialibyśmy dłużej, ale nasz gość śpieszy się do domu.  
Zadziwiające, że w średniowieczu pewna norweska mieszanka była w stanie zwiedzić całą Europę i Bliski Wschód zatrzymując się
wyłącznie u swojej bliższej i dalszej rodziny. Dziś to my rozlaliśmy się po całej Europie niczym Wikingowie. Wzbudzamy 
też niestety podobne emocje. Wikingowie zajmowali się głównie handlem, ale pamiętamy ich głownie za łupienie klasztorów.   
My jeździmy do pracy, ale podobno jesteśmy tu tylko po to by złupić miejscowa opiekę społeczną.

* * *

Pobyt na Vestmannaeyjar nie może obyć się bez zobaczenia szczytu wulkanu.  
Droga po sypkim powulkanicznym żużlu nad wyraz stroma i daleka. Podobno już za następnym zakrętem będzie widać krater. W
Końcu docieramy z Michałem na szczyt jako ostatni.  
Krateru o dziwo nie ma. Widok za to przepiękny.

Czarna lawa łączy się z warstwą czerwonego popiołu. W dali widać zielone łąki nie zniszczone przez ostatni wybuch. Dalej 
niebieskie morze, a jeszcze dalej widać coś białego. Czy to możliwe, że widać tu jeszcze lodowce Islandii, czy to już tylko
chmury nad nimi. A może to przedziwna odmiana fatamorgany spotykanej na północy, gdzie odbite od morza i chmur góry wydają się 
być położone znacznie bliżej niż są w rzeczywistości.

Na koniec dnia nasza barbarzyńska horda udała się na basen by w końcu się dobrze wykapać. Na jachcie prysznic nie jest zbyt wielki,
a na dłuższych etapach trzeba będzie oszczędzać wodę. Trzeba się wyszorować i wymoczyć "na zapas".   
Początkowo pomysł kąpieli na otwartych basenach na dworze wzbudza pewne obawy. Może Islandczycy sa tak zahartowani, ale jest chyba 
18 stopni w słońcu...   
Szybko sie jednak okazuje, że to znakomity pomysł. Woda ogrzewana jest wprost z wulkanu i można wybrać basen z wodą od ciepłej 
do gorącej. Jeśli to mało dostępna jest także sauna. 
Moczymy się i relaksujemy gorącymi masażami wodnymi. Tylko raz na jakiś czas Michałowi udaje sie wyciągnąć kogoś z nas 
by zjechał z nim ze ślizgawki i wskoczył do jedynego basenu z nie podgrzewaną wodą.

