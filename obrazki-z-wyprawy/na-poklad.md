---
title: na pokład
layout: post
category: relacje
keywords: rejs, rejs morski, Islandia, 
desc: \"Jacht będzie nas uczył nie tylko sprawności mistrza Kung Fu.\" Relacja z rejsu Islandia - Wyspy Owcze - Szkocja - Hebrydy - Mann - Irlandia.
img: TODO!!!
date: 2014-02-17
---

Przejęcie jachtu na rejsach wieloetapowych zwykle nie obywa się bez jakiś kłopotów.  

Zazwyczaj nowa załoga pojawia się zbyt późno. Czasami poprzednia załoga nie może zejść z jachtu zbyt wcześnie po imprezie pożegnalnej.  
Teraz wszystko wydawało się iść zgodnie z planem.  

Przed południem zjawiliśmy się na kei. Jacht był już wysprzątany i przygotowany do przekazania.  
Poprzednia załoga pokazuje nam jak obsługiwać *Sifu*. Wyraźnie widać, że mieli ściśle podzielone zadania. Jedna osoba mówi 
jak uruchomić samoster wiatrowy, inna opowiada o silniku, technikach tankowania paliwa i pomiaru stanu zbiorników, 
jeszcze kto inny o nawigacji i miejscach które odwiedzili.  

Szybko okazuje się, że podział zadań byłby nad wyraz wskazany. Jak na jednym jachcie udało się zgromadzić tyle unikalnych rozwiązań...   
Czynności które zwykle wydają się oczywiste tu wymagają nie tylko dogłębnej wiedzy, ale i sprawności fizycznej. Kto by pomyślał, 
że żeby zatankować jacht trzeba sobie wykręcić bark z zamkniętymi oczami... 

Jak się później dowiemy *sifu* w języku kantońskim znaczy *mistrz*. Przewrotność tej nazwy - nadanej jachtowi przez jego   
pierwszego właściciela i budowniczego - będzie docierać do nas powoli przez następne tygodnie. Jacht będzie nas uczył 
nie tylko sprawności mistrza Kung Fu, ale przede wszystkim spokoju ducha mnicha buddyjskiego.  
Teraz jednak staramy się zapamiętać jak dużo się tylko da.

W końcu poprzedniej załodze kończą się pomysły, czym by tu nas jeszcze zaskoczyć.  
Ufff... połowę już zapomnieliśmy, ale nieważne. Jacht jest nasz! Jutro wypływamy!

No, ale zawsze musi być jakiś problem... okazuje się że poprzednia załoga oddała dwa przednie żagle do naprawy. Na sztagu 
zawieszony jest rolowany fok, ale na stanie są jeszcze 2 większe od niego genue. Mogliśmy przyjechać znacznie później. Może 
nawet jutro, ale wtedy oni nie mogliby z jachtu zejść o planie.   
Po co było nas martwić... a może uda im się naprawić żagle wcześniej.
   
Jedziemy sprawdzić. Osoba odpowiedzialna za naprawy w poprzedniej załodze najwyraźniej nie poznała jeszcze Rejkiawiku. 
Odnalezienie żaglomistrza udaje się dopiero po kilku minutach błądzenia autem po porcie.  
Potwierdza się smutna nowina. Żagle nie będą gotowe przez następne 24 godziny. 

Przynajmniej nie będziemy musieli płacić za postój w porcie. W Rejkiawiku, w przeciwieństwie do innych portów, płaci się 
tylko raz przy wejściu do portu, a potem można stać ile się chce - no może zachowując pewne granice. Z tego co słyszeliśmy 
postój do tygodnia jest tolerowany bez potrzeby wnoszenia dodatkowych opłat.

No cóż, będzie okazja przyjrzeć się naszemu *mistrzowi* dokładniej...

* * *

Wypływamy po południu. Mamy żagle. W nocy przywieźli też w końcu bagaż Dagmary.  
Ironia chciała że tylko Dagmara i Mikołaj nie wybrali tanich linii lotniczych by dotrzeć na Islandię. Tylko oni mieli 
problem z bagażem...

Ale teraz to już wszystko nieważne w końcu możemy płynąć.  
Wychodząc z Rejkiawiku wpierw płyniemy na północ. Nie jest to nasz właściwy kierunek, ale w porcie wypytaliśmy gdzie pływają 
statki wycieczkowe pokazujące turystom wieloryby.  
Po wielorybach ani śladu... może nie ta pora dnia, a może to jednak nie tu... Miejmy nadzieję, że będzie jeszcze okazja je zobaczyć.

Kierujemy się na południowy-zachód by okrążyć półwysep Reykjanesskagi na którym znajduje się lotnisko Keflavik.  
Przed nami jeden z krótszych etapów naszego rejsu. Zaledwie 120 mil morskich. Powinniśmy płynąć niewiele ponad 24 godziny.

Wachty mijają powoli, ale bez większych wydarzeń. Wiatr raczej słaby i musimy podpierać się silnikiem. Fale małe więc 
wszyscy mogą spokojnie zaadaptować się do życia na jachcie i nikt nie choruje.  
Po wachcie wszyscy znikają w swoich kojach. Trzeba odespać lądową eskapadę, gdzie nigdy nie spaliśmy ponad 6 godzin na dobę.  