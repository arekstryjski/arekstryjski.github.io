---
title: Czy to tu? - Obrazki z Wyprawy
layout: post
category: relacje
keywords: rejs, rejs morski, Islandia, 
desc: \"Nasz hotel nie prezentował się okazale. Prawdę powiedziawszy nie prezentował się wcale.\" Relacja z rejsu Islandia - Wyspy Owcze - Szkocja - Hebrydy - Mann - Irlandia.
img: TODO!!!
date: 2014-02-10
---

Nasz hotel nie prezentował się okazale. Prawdę powiedziawszy nie prezentował się wcale.   
Kierowca autobusu wskazał nam budynek na którym wyraźnie widniał adres z rezerwacji. Na szybie nazwa naszego pensjonatu. Szklane drzwi 
były jednak zamknięte, a to co można było przez nie zobaczyć nie napawało optymizmem.  
Są w remoncie? Zbankrutowali...  

Michał od razu zapytał:
*- Tata, pewny jesteś, że to nie jest ten hotel po drugiej stronie ulicy?*  

Niestety byłem. 

Nowy i zadbany budynek hotelu po drugiej stronie naprawdę zachęcał. Z pewnością był też dwa razy droższy od naszego pensjonatu.  
Na szczęście dojrzałem małą kartkę proszącą gości o telefon. Jest nadzieja.  

Krótka rozmowa przyniosła oczekiwany skutek. Z tego co mogłem zrozumieć z łamanej angielszczyzny mojego rozmówcy nie ma nas 
na liście gości, ale pensjonat działa i zaraz ktoś przyjedzie.  
Nieporozumienie wyjaśniła się po paru minutach.  
Co prawda nie było rezerwacji na nasze nazwisko, ale była rezerwacja 3 pokoi dla całej naszej załogi.  

Znów wsiadamy w auto.   
Mimo wysokich cen, hotelarstwo najwyraźniej nie przynosi na Islandii dużych zysków. Tak przynajmniej można było wnieść na 
podstawie samochodu, który miał nas przewieźć dalej. Prezentował się gorzej niż taksówka w Maroko.   
Na szczęście to tylko 200m.   

Na miejscu czekają już Wojtek i Mariola, którzy przylecieli dzień wcześniej.  
Fakt, że nasza załoga nas rozpoznała wystarczył za wszelkie formalności. Nie sprawdzono naszych paszportów. W sumie po co, 
skoro i tak nie ma nas na liście gości.  
Stosunkowo sprawnie zostaliśmy umieszczeni w pokoju. Stosunkowo, bo poszukiwanie klucza w worku w którym znajdowało się 
ich ponad 30 nie przyniosło początkowo żadnego rezultatu. Po przejrzeniu dwu innych worków i ponownym pierwszego, klucz  się odnalazł.  

Mamy gdzie spać. Mamy swój pokój.  
No może nie do końca nasz.   

Po północy, gdy dotarło dwoje ostatnich członków naszej załogi, czekał nas kolejny akt tragi-komedii rozdzielania pokoi.  
Okazało się, że pokój który nam zaoferowano był rzekomo w lepszym standardzie i zarezerwowali go Mikołaj i Dagmara. Szczerze 
mówiąc nikt nie widział zbytniej różnicy pomiędzy pokojami. W naszym z pewnością nie było obiecanej Dagmarze samodzielnej łazienki.   
Krótka negocjacja zakończyła się upustem i na szczęście przeprowadzka nie była konieczna.   

Zamawianie tanich hoteli przez internet to prawdziwa loteria.  
Czasami promocja oznacza naprawdę luksusowe miejsce z basenem i widokiem na marinę. Częściej jednak mamy widok na stację 
kolejową, czy autostradę.   
Są też miejsca, które pamięta się do końca życia.   

Stylowy hotel w XVIII wiecznej kamienicy. Co prawda z zewnątrz stracił już cześć swej dawnej świetności - i spore fragmenty tynku - 
ale wewnątrz wciąż wygląda okazale.   
Co z tego, że 5 piętro i bez windy. Lokalizacja w samym centrum starego miasta.   
No tylko kto wiedział, że starówka w Palermo wygląda gorzej niż łódzkie Bałuty i strach tam wyjść w nocy.  

Albo ładny mały hotelik w Palma de Majorka.   
Jedna z recenzji, z niewiadomych przyczyn, sugerowała by dokładnie przyjrzeć się zdjęciom.   
Pokoje na zdjęciach wyglądały całkiem przyzwoicie i schludnie. Były nawet wyjątkowo przestronne jak na tak niską cenę.  
Wszystko wyjaśniło się dopiero na miejscu. Na ścianach w każdym pokoju były zdjęcia o lekko erotycznym zabarwieniu. Zdjęcia 
przedstawiały panów i... innych panów.  
Z sauny na wszelki wypadek z Michałem nie skorzystaliśmy.  

Tu mogło być lepiej, ale nie było najgorzej.  

*[czytaj dalej...](/obrazki-z-wyprawy/dzien-1-doba-2.html)*