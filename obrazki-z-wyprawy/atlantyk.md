---
title: Atlantyk
layout: post
category: relacje
keywords: rejs, rejs morski, Islandia, 
desc: \"Po przepięknej słonecznej nocy ani śladu.\" Relacja z rejsu Islandia - Wyspy Owcze - Szkocja - Hebrydy - Mann - Irlandia.
img: TODO!!!
date: 2014-02-17
---

Vestmannaeyjar jest piękny i gościnny, ale przed nami jeszcze daleka droga. Do Wysp Owczych dzieli nas prawie 400 mil morskich.
 
Przygotowania idą sprawnie. Tankujemy wodę. Ostatnie porządki. Zmiana cum na nabiegowo, by łatwiej było odbić. Ostatni 
telefon przez Skype do domu. Przez następne trzy doby nie będzie z nami żadnego kontaktu.  
Pora zejść pod pokład i się ubrać. Pierwsza wachta będzie moja i Mariusza.  

Podzieleni jesteśmy na 3 dwu osobowe wachty. Będziemy się zmieniać przy sterze co 4 godziny.  
Jedynie Michałowi się upiekło i nie ma przydziału. Będzie to wykorzystywał skrupulatnie.   
To niesamowite ile czasu 11 latek może przespać na jachcie...   

Po chwili całkowita zmiana pogody. Po przepięknej słonecznej nocy ani śladu.  
Widać jeszcze jak chmura dosłownie spada na nas z pobliskiego urwiska i po chwili jest totalnie biało. Mgła zakrywa wszystko.  
Widoczność najwyżej na kilkanaście metrów.

Trudno wypływamy. Mgła może zniknąć równie szybko jak się pojawiła, ale może sie utrzymać nawet do rana, a może i dłużej. Mamy nadzieję, 
że dalej od lądu zniknie.
Schodzę szybko tablet z mapami nawigacyjnymi i GPS-em bo w kokpicie nie ma plotera. Dagmara przejmuje ster. Wojtek i Mikołaj 
wypatrują niebezpieczeństw z dziobu. Mariola cały czas patrzy na głębokościomierz i raportuje najmniejsze zmiany. Mariusz czeka w pogotowiu.
Pamiętamy by trzymać się bliżej północnego brzegu i klifów gdzie woda jest znacznie głębsza. Ponadto staram się prowadzić Dagmarę tak, 
by w miarę możliwości płynąć po ścieżce którą wyrysował GPS w czasie wchodzenia do portu. Oby tylko nic dużego akurat nie wchodziło.  

Na zewnątrz za skałami widoczność nieco lepsza, ale najwyżej na 200 metrów. Widać inny jacht. 
Stoją? Kręcą się w kółko.   
Znacznie trudniej wejść do nieznanego portu we mgle, niż z niego wyjść. Nie wiadomo też, czy są dobrze wyposażeni 
w mapy elektroniczne. W takich sytuacjach przydałby się też radar.

Zostawiamy naszych zdezorientowanych towarzyszy i po ominięciu mniejszej wysepki udajemy się na wschód.  
Wyspy Owcze leżą tylko na nieznacznie niższej szerokości geograficznej niż wybrzeża południowej Islandii więc nie płyniemy 
jeszcze na południe. Przemierzając oceany warto też wyznaczyć tzw. kurs kołowy. Okazuje się, że linia prosta łącząca 
dwa punkty na mapie wcale nie jest najkrótsza drogą między nimi na kuli ziemskiej.  
Dla nas oznacza to że na razie będziemy trzymać się blisko wybrzeża Islandii, a dopiero później lekko odbijemy na południe.

* * *

Pogoda raczej się nie zmienia. Mgła raz gęstnieje raz słabnie, ale nigdy nie opuszcza nas na stałe. Nawet na pełnym oceanie 
gdzie nie ma już wpływu gór i lodowców Islandii, wciąż jest z nami.  
Nie ma też niestety wiatru.  

Mówi się, że na Morzu Śródziemnym zawsze wiatru jest za mało, albo za dużo. To samo można powiedzieć o rejonach arktycznych, 
gdzie wyż może utrzymać się przez wiele dni i oznacza bezwietrzną pogodę.  
W tym roku lato wyjątkowo dopisało. W UK trwało ono wyjątkowo nie tradycyjne 4 dni, ale aż 4 tygodnie. Dla nas oznaczało to 
uwięzienie pomiędzy wyżem arktycznym, a wyżem znad wysp brytyjskich na najdłuższym odcinku naszego rejsu.  
