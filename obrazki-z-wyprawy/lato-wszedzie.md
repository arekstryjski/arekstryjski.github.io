---
title: Lato, lato wszędzie - Obrazki z Wyprawy
layout: post
category: relacje
keywords: rejs, rejs morski, Islandia, 
desc: \"Wow! są jednak miejsca na ziemi gdzie latem jest chłodniej niż w UK.\" Relacja z rejsu Islandia - Wyspy Owcze - Szkocja - Hebrydy - Mann - Irlandia.
img: TODO!!!
date: 2014-02-08
---

Lekkie uderzenie podwozia o ziemię i ostre hamowanie. Dolecieliśmy.  
Szybko zbieramy swoje rzeczy, wstajemy i...   
czekamy 15 minut na otwarcie drzwi.   

Dlaczego wszyscy zawsze zrywają się z foteli zaraz po tym jak zgaśnie lampka zapięcia pasów...   
No, a dlaczego ja to robię...  

Ruszyliśmy. Kilka kroków, ostatni uśmiech stewardess, blask słońca i jesteśmy na zewnątrz.   
Chwila oczekiwania i... nic.   

Zamiast fali gorącego powietrza, raczej rześki wiaterek.   
Wow! są jednak miejsca na ziemi gdzie latem jest chłodniej niż w UK.  

Czemu mnie to zaskakuje.   

Przed lądowaniem pilot mówił że jest 18°C i słabe zachmurzenie. By spotęgować efekt odczekał chwilę, a później dodał:   

*-To świetna pogoda jak na Islandię.*  

No, ale wiedza to jedno, a przyzwyczajenia zaprogramowane w ciele to co innego.  
Przecież przyjechaliśmy na letnie wakacje na jachcie - z samej definicji powinno być ciepło...  

* * *

Lotnisko nie jest zbyt wielkie. Raczej trudno byłoby się tu zgubić. 
Sprawnie odbieramy bagaże i wychodzimy do głównego holu lotniska. Szybko odnajdujemy autobus.  

Na odjazd czekamy dość długo, ale nie ma co narzekać. Możemy usiąść w środku. Na przystanku jest darmowy internet. Można szybko sprawdzić maile,
pochwalić się znajomym na Facebooku, że już wylądowaliśmy. 

Młoda dziewczyna sprawdzająca bilety - czy ona skończyła szkołę? - zapewnia nas, że autobus zawiezie nas wprost do hotelu.   
Dowolnego hotelu w mieście! Wystarczy tylko podać nazwę, a autobus zawozi nas pod same drzwi.  
Ta elastyczność komunikacji publicznej warta byłaby skopiowania w innych częściach świata.  

Dokładnie przyglądam się bileterce. Czy Islandki naprawdę wyglądają tak młodo? Klimat je tak hibernuje czy co?  
A może to córka kierowcy pomagająca ojcu... no ale ma jednak służbowy uniform.  

Później wiek osób pracujących w branży turystycznej zaczyna coraz mniej dziwić. Obowiązek szkolny kończy sie tu dość wcześnie bo w wieku 16 lat, 
ale prawo zezwala na zatrudnienie już 14-latków. Nawet jeśli młodzi ludzie kontynuują dalej edukację to często dorabiają latem 
by wspomóc nadszarpnięte kryzysem budżety domowe. Islandia jest krajem wyjątkowo drogim i odczuwamy to nie tylko my turyści, 
ale także stali mieszkańcy.  
Młodzież pracuje nie tylko w turystyce, ale często również przy bardziej fizycznych pracach, np. w fabrykach przetwórstwa ryb.
  
  
*[czytaj dalej...](/obrazki-z-wyprawy/pustynia.html)*