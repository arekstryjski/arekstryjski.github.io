---
title: Lód się cieli - Obrazki z Wyprawy
layout: post
category: relacje
keywords: rejs, rejs morski, Islandia, 
desc: \"Najbardziej przypomina to morze, ale to niemożliwe by było ono zawieszone pomiędzy górami a niebem.\" Relacja z rejsu Islandia - Wyspy Owcze - Szkocja - Hebrydy - Mann - Irlandia.
img: TODO!!!
date: 2014-02-15
---

Znów mkniemy przez nabrzeżną pustynię. Samochodowy GPS i GoogleMaps na tablecie wyliczają nam trasę i czas do jej pokonania. Jeśli 
będziemy jechać z tą prędkością będziemy mieli godzinę na obejrzenie jednej z największych atrakcji Islandii - Jökulsárlón.  
Zdążymy też na przeprawę ostatnim nocnym autobusem do naszego hotelu.

Wojtek przestaje zważać na przydrożne słupki z zamontowanymi bateriami słonecznymi. Przekonuje siebie i nas, że są 
to raczej mini stacje metrologiczne, a nie fotoradary. Pewnie miał rację, bo żaden mandat nas nie dogonił.  
Widzieliśmy jednak innych kierowców zatrzymanych przez policję zapewne za przekroczenie prędkości.  

Określenie, że w Jökulsárlón "lód się cieli" nie wzbudzał zachwytu całej załogi swoją poprawnością gramatyczną.   
Jednak widząc jak małe kawałki lodu odrywają się od jęzora lodowca i powoli spływają małą zatoczką do morza trudno 
mu jednak odmówić trafności oddania zjawiska.

Zdjęcia zapewne nie oddają należycie całego uroku miejsca. Światło słońca odbija się od kawałków lodu i wody migocząc 
tysiącem odblasków. Nad topniejącym lodem unosi się mgiełka tworząc magiczna atmosferę. Panuje głęboka cisza przenikająca 
nie tylko otaczające zatokę góry i lodowiec, ale także udzielająca się także turystom. Wszystko łącznie z czasem wydaje się 
stać w miejscu.
Sama kra przybiera wiele odcieni. Czasami kawałki lodu są przeźroczyste niczym szkło. Innym razem nabierają turkusowego odcienia.
Oczywiście sa kawałki białe jak śnieg, ale też takie które przypominają barwą skałę lub wręcz węgiel. W większych kawałkach czarne
pasma powstały zapewne w czasie ostatniego wybuchu wulkanu.

Pływy morskie nie stwarzają na wodach wokół Islandii z reguły żadnego problemu w nawigacji. Tu stworzyły one wspaniałe 
widowisko.  

Przypływ uwięził w zatoczce przypominającej jezioro kilkaset mniejszych i większych kawałków kry. Wydawało się, że dryfują 
one nieruchomo na wodzie. Gdy pływ się odwrócił wszystkie nagle zaczęły płynąć ku wylocie zatoczki, zderzając się za sobą.  
Prawdziwy dramat rozgrywał się jednak w kanale łączącym zatokę z otwartym morzem. Tu kra nie tylko o siebie uderzała, ale większe 
kawałki próbowały zatopić lub wywrócić te stojące na ich drodze. Czasami kilka kawałków blokowało się wzajemnie i zamykało 
całkowicie kanał. Po chwili woda znajdowała jednak ujście i cała grupa rozpoczynała walkę o to kto pierwszy dopłynie do morza.

Nie doczekaliśmy aż któryś kawałek zniknie za horyzontem. Tak jak one pragnęliśmy jednak wypłynąć z przepięknej Islandii 
na otwarte wody Oceanu Atlantyckiego.  
Jökulsárlón był najdalej wysuniętą częścią Islandii, którą odwiedziliśmy w trakcie lądowej części naszej wyprawy.  
Następnego dnia zaczniemy wracać do Rejkiawiku by przejąć jacht od poprzedniej załogi. W czasie tej drogi wszyscy zaczęli 
snuć plany by tu jeszcze kiedyś powrócić i zwiedzić wnętrze Islandii bardziej gruntownie.