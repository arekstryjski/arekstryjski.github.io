---
title: arktyka ubrania
layout: post
category: arktyka
keywords: Arktyka, żeglarstwo, ubrania
desc: Jakie ubrania zabrać na rejs w rejony arktyczne. 
---

Poniższe uwagi są zestawieniem porad z różnych publikacji oraz osobistych doświadczeń i obserwacji.   
Dotyczą one rejsu jachtem żaglowym z ograniczonymi elementami trekingu w czasie lata arktycznego.

## odzież zewnętrzna

* **sztormiak** - jest niezbędny jednak nie należy go przeceniać. Zapewne trafi nam się jedna lub dwie wachty w których pada deszcz, 
  lub wieje silny przenikliwy wiatr, jednak w większości przypadków będziemy płynąć na silniku w słońcu i nie będziemy go używać.   
  Na rejsie na Spitsbergen w zupełności sprawdził się dwu częściowy, nie ocieplany sztormiak sprawdzony wcześniej na rejsach zimowych w Anglii 
  (gdzie pogoda z reguły jest znacznie gorsza). 

* **polar** - gruby, wiatroodporny był moim głównym ubraniem zewnętrznym. Wystarczający na większości wacht i we wszystkich wycieczkach lądowych.

* **kurtka** - tak jak w Norwegii obok normalnej nie ocieplanej kurtki od sztormiaka offshore, zabrałem drugą lekko ocieplaną kurtkę inshore. Pomyłka.   
  Brakowało mi za to lekkiej przeciwdeszczowej kurtki która mógłbym łatwo spakować do plecaka.

* **spodnie** - miałem zarówno dwu warstwowe dresowe spodnie, jak i jednowarstwowe turystyczne. Sprawdziły się obie.  
  Brakowało mi grubszych wodoodpornych spodni turystycznych. Na pewno nie zabierał bym dresów polarowych.

## warstwy środkowe

* **cienki polar** - niezastąpiony jako warstwa środkowa na wachty i wycieczki, ale także do chodzenia pod pokładem.  
  Nie sprawdziła mi się natomiast cienka syntetyczna bluzka "kolarska" - nie daje ciepła i przyjmuje pot.

* **wełniany sweter** - nie posiadałem, ale mój syn nie mógł się z nim rozstać.  
  Następnym razem jak będę na Spitsbergenie lub w Norwegii na pewno sobie kupię.

## bielizna 

* **bielizna termiczna** - miałem zarówno syntetyczną jak i z wełny merino. Ta druga o niebo lepsza. Można chodzić dwa razy dłużej (wg mnie do 6 dni)
  cieplejsza i lepiej oddaje pot. W rozsądnej cenie można kupić w sklepie sportowym na Spitsbergenie.

* **majtki** - nigdy za mało! Raczej nie ma co liczyć na to że zrobi się pranie w trakcie rejsu.  
  Miałem wyłącznie bieliznę bawełnianą co niestety - pod warstwą termiczną - ma znaczące wady gdyż bawełna wchłania wilgoć.

* **skarpetki** - znów nigdy za mało. Potrzebowałem zaskakująco dużo zwykłych cienkich skarpetek. Grubych prawie nie wykorzystałem, 
 gdyż buty były wystarczająco ciepłe.   
 Następnym razem na pewno chciałbym zabrać skarpety wodoodporne do butów trekingowych. 

## obuwie

* **kalosze** - sprawdzają się zarówno z pianki (jak Arctic Lemigo) jak i kalosze skórzane (Dubarry czy Henri Lloyd). Kalosze gumowe to raczej pomyłka.  
  Kalosze będziemy używać nie tylko na wachtach, ale także przy wysiadaniu z pontonu na ląd. Dużo osób chodzi w nich także w czasie wycieczek po lądzie, 
  gdyż na pewno przyjdzie nam przekroczyć kilka strumieni i grzęzawiska w tundrze. 
  
* **buty trekingowe** - wygodne do wycieczek na lądzie gdy chodzimy po kamieniach i na lodowcu, ale w końcu zawsze gdzieś nabierze sie w nie wody.  
  Skarpety wodoodporne są chyba niezbędne.

* **buty gumowane** - miałem też buty Colorado z Lemingo z dolna częścią z pianki jak kalosze. Chodziłem w nich najwięcej, ale mam mieszane uczucia.  
  Warstwa gumowana jest dość niska i można je przemoczyć wsiadając/wysiadając z pontonu. Podeszwa jest też dość miękka i nie są najwygodniejsze na skałach.
  Filcowa wkładka wydaje się też zbyt ciepła.

* **obuwie pod pokład** - nie należy tez zapomnieć że dużo czasu spędzimy pod pokładem między wachtami.  
  Dla mnie sprawdzają się tutaj crocs-y.

## inne

* **czapki** - konieczne dwie o różnej grubości, zakładane wg potrzeb.  
  Można kupić na miejscu to od razu ma się pamiątkę.

* **rękawiczki** - miałem zaskakująco dużo:  
  * wełniane wodoodporne - nosiłem cały czas, ale nie udało mi się sprawdzić czy rzeczywiście są wodoodporne jak twierdzi producent
  * gumowe robocze - przydatne przy wyciąganiu kotwicy. Można też nałożyć na wełniane jak jest strasznie mokro.   
    Niektórzy kupują gumowe ocieplane co pewnie się też sprawdza.
  * robocze materiałowe (albo wędkarskie) - przydatne jako backup.
  * żeglarskie cienkie skórzane - nigdy nie użyte, ale ja rzadko używam rękawiczek do ciągnięcia lin.
  * żeglarskie grube wodoodporne - tym razem nie użyte, ale w przeszłości były przydatne.

## sprzęt

* **śpiwór** - który posiadał stopień komfortu na 0°C był wystarczający w czasie spania pod namiotem i nawet za ciepły na jachcie.  
  Przydatna jest dodatkowa wodoodporna warstwa zewnętrzna gdyż materace na jachcie mogą być mokre ze względu na cieknący luk lub kondensację.

* **plecak** - każdy powinien zabrać mały plecak w który może włożyć najpotrzebniejsze rzeczy niezbędne na wycieczki lądowe.
 Powinien on być wystarczający tak by zmieściła się w nim:
  * aparat fotograficzny,  
  * rękawiczki, lekka kurtka, zapasowa czapka i skarpetki,  
  * woda, czekolada i ewentualnie inne jedzenie, 
  * koc termalny, amunicja

## higiena

* **chusteczki jednorazowe** - wilgotne dla dzieci zastąpią nam prysznic. Jedna paczka powinna wystarczyć na 2 tygodnie.

* **ręczniki** - nie ma co liczyć na wiele kąpieli na jachcie albo na lądzie, ale jednak warto zabrać jeden cienki szybkoschnący ręcznik turystyczny.
 Dwa jeśli ktoś jest na tyle szalony, że myśli o kąpieli w morzu.

* **krem** - w czasie pierwszych dni na Spitsbergenie bardzo wysychały mi usta, wazelina która wziąłem okazała się bardzo pomocna.

## opcjonalnie

* **ubranie na powrót** - już od kilku rejsów biorę zapakowany w hermetyczny worek ubranie na powrót. Może to fanaberia, 
  ale lubię wracać w czymś co nie przesiąknęło 'atmosferą' jachtu.
  
* **bagaż podręczny** - prawie na każdym rejsie przynajmniej jednej osobie bagaż nie dolatuje na czas. W bagażu podręcznym 
  należy zabrać wszystko co pozwoli nam przetrwać pierwsze 3 dni.  


