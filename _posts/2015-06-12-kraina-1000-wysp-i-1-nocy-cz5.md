---
title: Kraina tysiąca wysp i jednej nocy
layout: post
category: relacje
keywords: żeglowanie, Norwegia, Lofoty
desc: Rejs Trondheim - Lofoty - Bodø, maj-czerwiec 2015.
---

>  
> Zwolniło się jedno miejsce na rejs na **Svalbard/Spitsbergen**  
> 25 lipiec - 8 sierpień 2015   
> Więcej informacji na stronie rejsu: [Wyprawa na Spitsbergen 2015](/wyprawa-polonijna-na-spitsbergen-2015)  
>   
> Osoby zainteresowane proszone są o szybki [kontakt](/rejsy/rezerwacja.html).  
>  

*Poniższy tekst jest ostatnią częścią relacji z rejsu Trondheim - Lofoty - Bodø, maj-czerwiec 2015.*  
*Pozostałe części relacji:*

* *[Trondheim](/kraina-1000-wysp-i-1-nocy/)*
* *[Austrått, Kjeungskjær](/kraina-1000-wysp-i-1-nocy-cz2/)*
* *[Rørvik, Torghatten](/kraina-1000-wysp-i-1-nocy-cz3/)*
* *[66°33′45.8″N, Holandsfjorden, Værsøya](/kraina-1000-wysp-i-1-nocy-cz4/)*
* **Reine, Bodø**

![Moskenesøya](/img/2015/norwegia/moskenesoya.jpg)

## niedziela, 31 maj 2015
**0430**  
Po kilku godzinach snu wstajemy by móc wcześniej wypłynąć. Myję zęby, wstawiam wodę na herbatę, ale wkrótce woda przestaje płynąć z kranu. Nie ma też 
charakterystycznego odgłosu pompy próbującej wyssać ostatnie krople wody za zbiornika. Awaria? 
Na szczęście nie. Po napełnieniu zbiorników kilkuset litrami wody pompa ożywa. Mamy wodę. Możemy płynąć.

**0830**  
Wiatr w sam raz choć niestety z kierunku do którego chcemy płynąć. Halsujemy się w kierunku Reinie. Słońce i małe zafalowanie wprowadzają nas w idylliczny nastrój. 
Siedzimy na pokładzie w słońcu kontemplując ośnieżone szczyty Lofotów i pogodę wprost wymarzoną na żagle.  

Nagle grot zaczyna łopotać. Nie było żadnego huku wskazującego na pęknięcie czegokolwiek. Jacht płynie w tym samym kierunku. Boom na swoim miejscu...   
Puściło mocowanie w rogu żagla. Jedyne miejsce gdzie żagiel przymocowany jest do boomu w naszym zwijanym do masztu grocie.  
Zwijamy oba żagle. Na silniku płyniemy najkrótsza drogą do portu. Niestety dziś nie będzie czasu ani na żeglarstwo, ani na łowienie ryb...

**1230 - Reine**  
Do portu docieramy po kilku godzinach.  
Dziś niedziela - wszystkie sklepy, prócz pobliskiej stacji Statoil są zamknięte. Zresztą pewnie i tak nie znaleźlibyśmy tu żaglomistrza. Naprawa raczej wykracza ponad 
nasze obecne możliwości. Nie mamy odpowiednich materiałów.  

Wieść o naszym przybyciu i kłopotach szybko rozchodzi się jednak wśród mieszkających tu Polakach. Dostajemy kontakt do Mirka - polskiego żeglarza który przypłynął 
tu samotne na swoim jachcie kilka lat temu i osiadł na Lofotach na stałe.  
Kilka telefonów i Mirek zgadza się pożyczyć nam niezbędne igły oraz pasy z których Remik wykona nowe mocowania rogu żagla. Prace potrwają do późnych godzin 
porannych - czy jakkolwiek nazwać tą porę dnia, którą na innych szerokościach geograficznych nazywamy nocą.  

W tym samym czasie - dzięki uprzejmości Grzegorza - Julka i Jacek mają okazję skorzystać z wycieczki lądowej. Grzesiek najpierw wiezie ich do oddalonego o 60km 
miasteczka na zakupy. Potem obwozi po okolicy, by w końcu zaprosić do domu na kawę.  
Jak twierdzą dopiero wycieczka w głąb wyspy pozwoliła im docenić pełno piękna Lofotów.

![Reine](/img/2015/norwegia/reine.jpg)

## poniedziałek, 1 czerwiec 2015
**0900**  
Poranek - tzn. gdy się obudziliśmy - wita nas pięknym słońcem. Jest jeszcze czas by zjeść śniadanie, zawiesić zdjętego wczoraj grota i popłynąć pontonem po zatoce 
by zrobić ostatnią sesję zdjęciową na Lofotach.
Czas biegnie jednak nieubłaganie, pora wracać. Jutro w Bodø czekać będzie kolejna załoga.

Za sterem - po raz pierwszy na tym rejsie - staje w końcu Robert. Do tej pory Robert, jako cook okrętowy (zawodowy kucharz na lądzie), wyłączony był z systemu wacht. 
Teraz w końcu ma okazję poprowadzić pierwszy raz w życiu tak dużą jednostkę.
Jedzenie jakie serwował Robert stało sie legendarne już w trakcie rejsu. Było nie tylko lepsze od tego z czym spotkaliśmy się na innych rejsach, ale także w wielu 
przypadkach od tego co jedliśmy na lądzie. Możemy sobie tylko wyobrażać co byłoby możliwe gdyby Marcin zamontował - proponowaną przez Roberta - większą kuchenkę z 4 palnikami.  

Specjalna pozycja kucharza sprawiła, że na rejsie pojawiły się nowe żeglarskie powiedzonka:  

*Cook jest jeden, a kapitanów wielu.*   
(Rzeczywiście mieliśmy na jachcie dwie, lub jak twierdzi Piotr, prawie trzy osoby z patentem kapitańskim.)

czy  

*Słowo cooka rzecz święta.*

Teraz ostatnia szansa by jeszcze trochę pożeglować. Na silniku utrzymanie kursu nie sprawia Robertowi najmniejszego kłopotu.  
Stawiamy żagle. Teraz nieco trudniej, ale po kilku nieoczekiwanych zwrotach, udaje się utrzymać stabilny kurs prowadzący nas do celu.  

**2300 - Bodø**  
Tuż przed portem Kuba postanawia ostatni raz zarzucić jeszcze wędkę. Tym razem nic z tego, ale z większym szczęściem będzie jeszcze łowił w porcie następnego dnia.

W Bodø najpierw podchodzimy do pomostu z dystrybutorem paliwa. Musimy uzupełnić stan zbiorników z dieslem. Wypaliliśmy 240 litrów, czyli nieco więcej niż planowaliśmy. Wiatry 
raczej sprzyjały, ale często wiały prosto z kierunku do którego planowaliśmy płynąć.
Potem trzeba się jeszcze przecumować do pomostu dla gości. Dosłownie w ostatnich 5 minutach naszego rejsu zrywa się nagle silny wiatr odpychający nas od pomostu. Tylko 
używając silnika na wysokich obrotach i odpowiedniego ustawienia cum (spring dziobowy + cuma rufowa) udaje nam się dociągnąć jacht do kei.  

Stoimy. Trzeba będzie jeszcze się spakować, wysprzątać jacht i jutro koło południa oddać go nowej załodze.  

JoinUs to nie najnowsza i może nie najbardziej luksusowa jednostka, ale chyba wszystkim żal będzie go opuszczać.  
Jeszcze trudniej będzie rozstać się zżytej przez 
te kilka dni załodze. Nic tak nie łączy jak przygody przeżyte razem na morzu.

![wracamy](/img/2015/norwegia/wracamy.jpg)

## wtorek 2 czerwiec 2015
**0200 - pociąg**  
Znów przekraczamy krąg polarny. Tym razem w górach i jadąc na południe. Za okien robimy ostatnie zdjęcia ośnieżonych szczytów, wodospadów, lodowców.  
Gdy rano obudzimy się w Trondheim otaczać nas będą zielone lasy. Dowiemy się że w Anglii temperatura przekracza 20 stopni, w Polsce jest ponad 30.  
Tu jednak wydaje się to wszystko nierealne niczym sen...

*The End*

-----------------------------------------------

Rejs Trondheim - Bodo był jednym z etapów wyprawy polarnej [Svalbard 2015](http://svalbard.com.pl/) 
zorganizowanej przez [JoinUs](http://joinus.eu/), na jachcie o tej samej nazwie.  

Rejs był współorganizowany przez klub żeglarski [SetSail](http://setsail.org.uk/) z Anglii, 
a wzięli w nim udział żeglarze z polonijnych klubów SetSail i [YKP London](http://www.ykplondyn.pl/), 
oraz jedna osoba z Polski.

![załoga](/img/2015/norwegia/zaloga.jpg)

W rejsie udział wzięli *(patrząc od lewej)*:  

* *Jacek* - przewodnik wyprawy; pierwszy  pomocnik pomocnika cook-a
* *Karol* - bocianie gniazdo; drugi pomocnik pomocnika cook-a
* *Piotr* - plumbing, entertainment i kontakty z ludnością miejscową; pomocnik cook-a
* *Leszek* - co-skipper
* *Julita* - skarbnik rejsu
* *Remik* - żaglomistrz
* *Robert* - first cook 
* *Jakub* - pierwszy wędkarz
* *Arek* - skipper

W czasie rejsu:  

* przepłynęliśmy 466 mil morskich, 
* złowiliśmy około 40 ryb, 
* Jacek 25 razy uderzył się w głowę wychodząc z kabiny.

![pociąg](/img/2015/norwegia/pociag.jpg)


*Pozostałe części relacji:*

* *[Trondheim](/kraina-1000-wysp-i-1-nocy/)*
* *[Austrått, Kjeungskjær](/kraina-1000-wysp-i-1-nocy-cz2/)*
* *[Rørvik, Torghatten](/kraina-1000-wysp-i-1-nocy-cz3/)*
* *[66°33′45.8″N, Holandsfjorden, Værsøya](/kraina-1000-wysp-i-1-nocy-cz4/)*
* **Reine, Bodø**