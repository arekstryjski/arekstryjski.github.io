---
title: Czerwony Kapturek
layout: post
category: inne
keywords: bajki
desc: Moja interpretacja bajki o Czerwonym Kapturku
---
![Czerwony Kapturek](/img/old/inne/czerwony_kapturek.jpg)

Ostatnio często czytam wieczorem Michałowi bajkę o Czerwonym Kapturku.   
Jak człowiek czyta coś po raz n-ty, to zaczyna się zastanawiać o co w tym wszystkim chodzi.  

Przypomnę fabułę, bo może nie wszyscy czytają to co wieczór i podzielę się kilkoma uwagami.

> Mama wysyła Czerwonego Kapturka zanieść obiad dla chorej babci.  
> Upomina ją by nie zbaczała z drogi i nie rozmawiała z obcymi.  
> Dziewczynka idąc do babci będzie musiała przejść przez ciemny las.  

Tu od razu nasuwa się pytanie, czy aby mama Kapturka to odpowiedzialna osoba.  
Posyłać dziecko samo do lasu?!

> Czerwony Kapturek idzie przez las.   
> Nagle wyskakuje Wilk i pyta, gdzie idzie Kapturek.   
> Dziewczynka mówi, że do babci.  

Tu oczywiście Kapturek łamie pierwszą zasadę: rozmawia z obcymi.   
Wszyscy wiemy, że biedne dziecko nie miało wyjścia. Jak się bandzior grzecznie pyta, to trzeba mu odpowiedzieć inaczej dostanie się w zęby...

> Wilk namawia dziewczynkę by poszła w głąb lasu i nazrywała kwiatków dla babci.  
> Dziewczynka zostawia koszyk i idzie nazrywać kwiatki. 

Tu wydaje się, że nie dość, że Kapturek daje się oszukać Wilkowi i daje mu czas na dotarcie do domu babci, to jeszcze łamie kolejną zasadę: zbacza z drogi.  

Jest jednak dużo bardziej logiczne wyjaśnienie jej zachowania.  
Dziewczynka widzi, że Wilk jest głodny. Zostawia więc koszyk z jedzeniem i ucieka w las.   
Słusznie rozumuje, że Wilk pewnie chce rąbnąć koszyk z jedzeniem. 
Dodatkowo w zaroślach łatwiej jej będzie uciekać przed Wilkiem (jest mniejsza i zwinniejsza), jak i ukryć się przed nim. 

> Wilk udaje się do domku babci, puka do drzwi.   
> Babcia krzyczy by wejść bo drzwi są otwarte.  

Zauważmy, że Wilk nie wyłamuje drzwi, po prostu puka.  
Nic również nie mówi.

> Wilk pożera babcię i kładzie się do łóżka.
        
> Przychodzi Czerwony Kapturek.   
> Puka i przedstawia się, oraz mówi, że przyszedł z obiadem.  

Jak widzimy dziewczynka wie, że trzeba się przedstawić inaczej można nie zostać wpuszczonym do domu.

> Wilk zaprasza ją do środka.  
>
> Tu padają pytania, które wszyscy znamy:   
> - Babciu po co Ci takie gały?  
> - Co by lepiej widziały.  
> etc.  
>  
> W końcu Wilk nie wytrzymuje nerwowo i zjada dziewczynkę.

Na ten fakt chyba mało kto zwraca uwagę. Wilk nie czeka na Kapturka za drzwiami z bejsbolem. Wilk się przebiera i udaje babcię.  
Prawdopodobnie nie miał wcale ochoty zjeść Czerwonego Kapturka, a jedynie podszyć się pod chorą babcię. Kapturek przynosił 
by mu wtedy codziennie jedzenie, a on żył sobie wygodnie w domku babci.  
Niestety plan nie wypalił. Kapturek natarczywie wypytuje Wilka o różne szczegóły. W końcu Wilk widzi, że numer nie przejdzie 
i postanawia zlikwidować światka - tzn. zjeść go.  
Niestety w tym fragmencie widzimy, że wrodzona inteligencja i spostrzegawczość zgubiły Kapturka.

> Wilk zjada dziewczynkę, jednak w ostatniej chwili Kapturek woła o pomoc.

Babcia nie zdolna była nawet do tego.

> Krzyk słyszy leśniczy.  
> Zabija Wilka i ratuje Babcię i Kapturka.

Pora ma morał.  

Zastanówmy się co by to mogło być:  

* Nie zostawiaj dzieci bez opieki - nie.  
* Zamykaj drzwi i nie wpuszczaj obcych - nie.  
* Nie zadawaj głupich pytań jak nie musisz - nie.  
* Nawet najlepszy plan jest tylko tak dobry jak najsłabsze jego ogniwo - nie.  
* Dzieci nie są takie głupie na jakie wyglądają - nie.  
* Pilnuj swoich obowiązków należycie, tzn. wystrzelaj wilki w lesie, a nie włócz się po wsi - nie.  

Więc co?

> Babcia mówi:  
> - Dziękujemy Panu. Mam nadzieję, że Kapturek dostał należytą nauczkę i odtąd będzie już słuchał starszych.

Przepraszam za słownictwo, ale tutaj zawsze nie wytrzymuję - Michał zresztą też i zwykle zasypia.   

Jak ta stara wredna baba doszła do takiego przewrotnego wniosku!   
Całą winę zwaliła na biedne dziecko, które z narażeniem życia niosło jej obiad. Podła niewdzięcznica.

No, ale pozostawmy emocje i zastanówmy się co by się stało gdyby Kapturek ślepo wykonywał rozkazy dorosłych.

Wilk nie dowiedział by się pewnie o babci. Nie ma się jednak co łudzić, Kapturek też by nie dotarł do domku babci...  
Milczeniem prawdopodobnie rozwścieczyła by zwierza. Ponieważ Kapturek nie zboczyła by z drogi, nie uciekła by mu.  
A babcia żyła by długo i szczęśliwie i wciskała wszystkim kit, że było to bardzo niegrzeczne dziecko.

Dobranoc Państwu ;-)