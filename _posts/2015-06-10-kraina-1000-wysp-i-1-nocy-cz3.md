---
title: Kraina tysiąca wysp i jednej nocy
layout: post
category: relacje
keywords: żeglowanie, Norwegia, Lofoty
desc: Rejs Trondheim - Lofoty - Bodø, maj-czerwiec 2015.
---

>  
> Zwolniło się jedno miejsce na rejs na **Svalbard/Spitsbergen**  
> 25 lipiec - 8 sierpień 2015   
> Więcej informacji na stronie rejsu: [Wyprawa na Spitsbergen 2015](/wyprawa-polonijna-na-spitsbergen-2015)  
>   
> Osoby zainteresowane proszone są o szybki [kontakt](/rejsy/rezerwacja.html).  
>  

*Poniższy tekst jest trzecią częścią relacji z rejsu Trondheim - Lofoty - Bodø, maj-czerwiec 2015.*  
*Pozostałe części relacji:*

* *[Trondheim](/kraina-1000-wysp-i-1-nocy/)*
* *[Austrått - Kjeungskjær](/kraina-1000-wysp-i-1-nocy-cz2/)*
* **Rørvik - Torghatten**

![Rørvik](/img/2015/norwegia/rorvik.jpg)

## wtorek, 26 maj 2015
**2055 - Rørvik**   
Dopływamy do Rørvik, małego miasteczka położonego na wyspie Inner-Vikna. Wpływając mijamy dom ciągnięty przez holownik. Czyżby to lokalna forma kempingu?  
W miasteczku poza łazienką, prysznicem i sklepem nie ma zbyt wiele atrakcji, ale dalej na północ miast jest coraz mniej, więc musimy się tu zaopatrzyć. 
W główkach portu z balkonu pozdrawiają nas najwyraźniej dobrze już rozbawione panie. Tym razem nie planujemy jednak dołączyć się do tej imprezy.  

## środa, 27 maj 2015  
**0500**  
Po kilku dniach pobytu w "krainie tysiąca wysp i jednej nocy" załoga chyba wciąż ma nadzieje, że doczeka się zmierzchu. Rozmowy, a przede wszystkim maraton 
dowcipów trwa zawsze do "białego rana". Określenia o tyle nieprecyzyjnego, że białe są tu przecież noce.  

Rørvik wyróżnił się tym, że chyba po raz pierwszy Piotr śpiewa tu pieśń naszego rejsu:  

*Bo Julia i ja,*  
*przez całą noc...*  

Niestety nigdy nie dowiedzieliśmy się cóż takiego Julka i Piotr nam szykowali...  
Pewnie nic, bo zmierzch przecież nigdy nie zapadł.   

**0700**  
Kiedyś w końcu trzeba spać - choćby tylko kilka godzin. Jeśli nie w nocy to pozostaje dzień. Ale skoro cały czas jest widno nie ma znaczenia kiedy. "Noc" staje się
sprawą umowną i konwencją społeczną. Noc to te kilka godzin kiedy sklepy są zamknięte.

**1730 - północ wyspy Inner-Vikna**   
Kolejny połów. To miejsce wskazano nam w sklepie rybnym. Jacht w dryfie bez jakichkolwiek żagli płynie 
pomiędzy wysepkami ponad 2 węzły. Kolejne podejście nad podwodnym wąwozem. Tym razem ustawiamy się burtą do wiatru, ale wciąż płyniemy ponad 1 węzeł. 
Tym razem bokiem.  
No cóż, prędkość jachtu, miejsce, lub czas nie te, a może właściciel sklepu liczył, że wrócimy jeśli sami nic nie złowimy...
Tak czy inaczej, będzie to pierwszy i ostatni raz, gdy odpływamy bez jakiejkolwiek ryby.  

![Torget](/img/2015/norwegia/torget-przystan.jpg)

## czwartek, 28 maj 2015
**0430 - wyspa Torget**   
Wpływamy do długiej zatoczki na wyspie Torget.
Za przystania dla motorówek, w głębi zatoki jest mały pływający pomost na 2 jachty. Jedno miejsce, bliższe stromo spadającego i skalistego brzegu, jest wolne. 
Pomiar na sonarze wskazuje, że głębokość jest wystarczająca. Jednak pochylony na jedną stronę pomost nie wzbudza zaufania. Czy jego mocowania utrzymają 
nasz 20 tonowy stalowy jacht?  
Po kilku okrążeniach w końcu decydujemy się na cumowanie. Pomost trzyma i mimo obaw nie odpłynął razem z nim i jachtem, który stanął tu wcześniej.  
Krajobraz z zielonymi pastwiskami i ośnieżonymi górami w tle przypomina Alpy. Gdybyśmy tu przed chwilą nie przypłynęli, można by powiedzieć że zostaliśmy przeniesieni 
wraz z jachtem na jedno z szwajcarskich jezior.  
Czekamy jeszcze godzinę na piękne poranne słońce wychodzące za góry i idziemy spać. Za kilka godzin czas na wspinaczkę.

![Torghatten](/img/2015/norwegia/torghatten-2.jpg)

**1030 - Torghatten**   
Torghatten to góra z naturalnym 160 metrowym tunelem wydrążonym w niej na przestrzał.  
Zgodnie z legendą dziura w górze powstała gdy troll Hestmannen gonił piękną dziewczynę Lekamøya. Gdy zdał sobie sprawę, że nie da rady jej dogonić 
postanowił ja zabić. Hestmannen strzela z łuku, ale widzi to król trolli Sømna. Chcąc uratować dziewczynę rzuca swój kapelusz w kierunku lecącej strzały. 
Kapelusz zamienia się w górę, a lecąca strzała przebiła ją i drąży tunel.  
Bardziej prozaicznym wytłumaczeniem powstania tak nietypowej formacji skalnej jest oczywiście ostatnia epoka lodowcowa i erozja skały pod wpływem podlodowcowej rzeki.  

By dotrzeć do groty wybieramy dłuższą okrążającą górę ścieżkę. Początkowo idziemy praktycznie płaską trasą wznoszącą sie zaledwie kilka metrów nad poziomem morza. Góra ma 
wysokość 258 metrów. Tunel znajduje się zapewne nie wyżej niż 150 metrów nad poziomem morza. Jednak ostatnie kilkaset metrów wspinaczki przyprawia część z nas o zadyszkę. Co 
prawda Leszek twierdzi że nie wykonaliśmy jeszcze dziennego limitu 10 tysięcy kroków, liczonego przez jego telefon, ale większość z nas siada by nieco odpocząć 
i podziwiać widoki.  
Sam tunel-jaskina, jak również widok otaczających nas wysp i wysepek całkowicie wynagradza nam cały wysiłek.  

![Torghatten](/img/2015/norwegia/torghatten.jpg)

*cdn.*