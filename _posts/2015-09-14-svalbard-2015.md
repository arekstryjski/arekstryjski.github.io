---
title: Svalbard 2015 - Kasia Stefanow
layout: post
category: relacje
keywords: żeglarstwo, Spitsbergen, Svalbard, Arktyka
desc: Rejs na Svalbardzie, sierpień 2015.
---

> Gościnny post **Kasi Stefanow** z jej wyprawy na Spitsbergen na jachcie JoinUs w sierpniu 2015.

## 21 sierpnia, piątek

Pierwsze wrażenie? Inny świat, inna planeta. Oczy pieką, bo jest już północ, ale słonce świeci. Dlaczego te góry mają 
zupełnie płaskie szczyty, jak odcięte cukierniczym nożem? Poza nimi nie ma jednak nic słodkiego  w tym księżycowym 
krajobrazie wokół. Powietrze jest rześkie i niezwykle przejrzyste, a autobus pełen turystów pędzi pustą, jasną ulicą 
w dół. Po drodze przejeżdżamy przez centrum. Jest tu szkoła, jest centrum kultury, jest i salon Toyoty. Starej, wykutej 
w zboczu góry kopalni – szybu św. Mikołaja nie powstydziłyby się tolkienowskie krasnoludy. W hostelu zasypiam o drugiej 
w nocy. Przy zasłoniętych oknach jest na tyle ciemno, że tylko w niewielkim stopniu można rozróżnić kolory. To już coś!

![plaskie_gory](/img/2015/kasia_svalbard/1_plaskie_gory.jpg) <small>*Płaskie szczyty w oddali widoczne z płyty lotniska.*</small>

## 22 sierpnia, sobota

Czas wyjść i poszukać łódki. Spotkany wczoraj w samolocie Kuba – skipper poprosił, by zająć się niektórymi zakupami dla 
załogi i kupić parę zamówionych wcześniej drobiazgów dla Polskiej Stacji Badawczej Calypso. Marcin i Jakub maja zamiar 
zamontować ster wewnętrzny w sterowce. Mam nadzieje, ze im się uda, bo pogoda nie zapowiada się już tak ciepło jak miesiąc 
temu.  W tej chwili jednak jest przepięknie: błękitne, prawie bezchmurne niebo i słońce świeci, jak przystało na sierpień, 
ale od strony Islandii idzie niż, wieczorem ma już poważnie wiać i padać. 

![poranek_w longyear_w_drodze_na_lodke](/img/2015/kasia_svalbard/2_poranek_w_longyear_w_drodze_na_lodke.jpg) 

![przedwyjazdowe_manewry](/img/2015/kasia_svalbard/3_przedwyjazdowe_manewry_1.jpg) 

![przedwyjazdowe_manewry](/img/2015/kasia_svalbard/4_przedwyjazdowe_manewry_2.jpg) 

Wieczorem przyjeżdża reszta załogi: Yogi (jako jedyny był tu już kilka dni wcześniej), Bożena, Kasia, Wojtek, Krzysiek, 
Piotr W, Piotr K i Radek. Będzie wiec nas pełna chata. Idziemy do lokalnego pubu, gdzie maja bardzo przyjemny Pale Ale, 
smaczne i lekkie piwo pszeniczne oraz ogromny wybór whisky i koniaków. Tłum jest tak duży, ze aż dziwne. W knajpie pracują 
Norwegowie i Ukraińcy. Spotkana para z Oslo powiedziała nam, ze wszyscy przyjeżdżają do Longyear na imprezy i konferencje, 
bo alkohol jest dużo tańszy niż na stałym lądzie. 

## 23 sierpnia, niedziela

Chyba wszyscy niewiele śpią, podświadomie czekając na zmierzch, który nie nadchodzi. Mimo tego, ze codziennie mamy 
24 godziny dnia do wykorzystania mam wrażenie, że brakuje czasu. Bez zmiennego rytmu dnia i nocy dni zlewają się 
w jeden niekończący się ciąg wydarzeń. Trochę jak bardzo długi, ale przykuwający uwagę film.  Wciąż wszystko jest 
nowe i powoli zaczynam dostrzegać więcej: inne światło, nowy układ chmur i mgieł, nowe dźwięki pobliskiego małego 
wodospadu, którego wczoraj jeszcze nawet nie słyszałam. 

Wczesnym popołudniem zaczynamy safety briefing i pływanie w skafandrach ratunkowych, tak by każdy wiedział jak się 
w nich pływa w wodzie, która ma 2 stopnie C i jak wdrapać się w nich na ponton i do kajaku. Skafandry przypominają 
stroje Pi i Sigmy ze starego programu dla dzieci. Są szczelnie dopasowane wokół głowy, nadgarstków i mają stopki. 
Są też piekielnie pomarańczowe. Niektórzy mieli  nieszczęście, jak Radek, ubrać wersję dziurawą, co skończyło się 
zupełnym przemoczeniem. 

![grupa_bablowcowa](/img/2015/kasia_svalbard/5_grupa_bablowcowa.jpg) 

![bable_w_szyku](/img/2015/kasia_svalbard/6_bable_w_szyku.jpg) 

Było bardzo wesoło, a Krzysiek kręcił film dronem, którego dźwięk przypominał stado wściekłych os. Svalbard takich dźwięków 
w naturze raczej nie słyszy. Okazało się, ze wdrapanie się w tym ubranku do pontonu nie jest rzeczą prostą, a kajak to 
też nie lada wyzwanie. Po trzech godzinach, kiedy każdy już wypływał i wykąpał się do woli,  wyleźlilśmy z wody, a na 
wszystkich czekała gorąca herbata z limonką i chorwacka śliwowica.  Suszenie skafandrów zajęło nam czas do rana. Prawie 
przestało padać i zupełnie nie wieje. 

## 24 sierpnia, poniedziałek

Longyearbyen to miasto, które wygląda jakby było zbudowane z kontenerów i tylko na chwile. Jakby ktoś przyszedł, porozrzucał 
trochę maszyn tu i ówdzie, postawił parę prowizorycznych domów, by przez chwilę wydobywać tu węgiel, ale nie zamierza 
zostać na dłużej.   

Jedyny sklep spożywczy w LY otwierają o 10 rano. Na zakupach schodzi nam czas do południa, potem sztauowanie zapasów. Od 
pływającego pontonu odchodzimy  o 16 we mgle i drobnej mżawce. Taka pogoda, z niewielkimi przerwami utrzyma się do wtorku. 
Idziemy na silniku, bo mimo najlepszych chęci żagle nie dają rady przy wietrze prosto w dziób. Przed nami pierwszy lodowiec 
w Isfjordzie.

![lodowiec](/img/2015/kasia_svalbard/7_lodowiec_1.jpg) 

![lodowiec](/img/2015/kasia_svalbard/8_lodowiec_2.jpg) 

Moja wachta z Krzyśkiem i Pawłem (Yogim) zaczyna się o 8 wieczorem. Niebo się trochę przejaśnia i przestaje padać. Marzniemy 
razem, gdy nagle na lewej burcie coś się pojawia – delfiny. Wyskakują z wody synchronicznie, po kilka sztuk. Po chwili 
widzimy je po drugiej stronie, a potem przed dziobem. Nie wiadomo jak duże jest stado, ani jaki to dokładnie rodzaj 
delfina, ale są i wszyscy się cieszymy. 

## 25 sierpnia, wtorek

Płyniemy na południe, do Hornsundu, pierwszego fiordu, na który trafiają przybywający z południa. Nazwę nadał mu w XVI 
wieku angielski wielorybnik Jonas Pool, który po dobiciu do brzegu, znalazł poroże zrzucone przez renifera (ang. horn). 
Wpływamy do fiordu i kotwiczymy. Jest około 9 wieczorem i dość mgliście. Wywołana wcześniej przez radio Polska Polarna 
Stacja Badawcza zaprasza na brzeg. Zabieramy przygotowane prezenty i leki dla psów i wodujemy ponton. Stacja jest bardzo 
okazała, cała w drewnie i bardzo ciepła. Nie wszystkie stacje mają to szczęście.  Latem przebywa w niej ponad 30 osób, 
a miejsc jest chyba jeszcze więcej. Na zimę, podczas tej XXXVIII wyprawy zostanie 11. Polarnicy przyjmują nas życzliwie. 
W lipcu mieli przybyszów praktycznie codziennie, więc trochę znużyli się gośćmi, ale teraz, pod koniec sierpnia, 
intensywność wizyt zmalała i mieszkańcy są chętni do rozmowy. Oglądamy zbiory i zdjęcia, słuchamy czym się zajmują. Zwiedzamy 
z Krzyśkiem stacyjną elektrownię. Dwa olbrzymie generatory produkują prąd dla całej stacji, ogrzewają ją i dostarczają 
ciepłą wodę. Jutro w stacji jest zwyczajny dzień pracy i kilka osób wybiera się mapować lodowiec wiązkami lasera - określają 
jego grubość, to jak się cieli, jak tworzą się i zmieniają w nim szczeliny. Obraz 3D jest bezpośrednio przekazywany do 
komputera. Dostajemy zaproszenie, by wybrać się z nimi.  Umawiamy się na 9 rano. Czeka nas godzina marszu do lodowca. 

![hornsund_stacja_polarna](/img/2015/kasia_svalbard/9_hornsund_stacja_polarna.jpg) 

## 26 sierpnia, środa

Zostaję na łódce razem z Bożeną i Kubą. Sprzątamy, ogarniamy siebie i jacht, odpoczywamy. Pogoda jest doskonała, niebo 
absolutnie bezchmurne, świeci słońce, cały pokład wysechł. Dobra pogoda powoduje intensywniejsze cielenie się lodowców. 
W ciszy słychać dźwięki przepływającej obok kry. Dźwięk przypomina mi trochę strzelające w kominku polana. Kra skrzy się 
w mocnym słońcu i “skwierczy” topniejąc i rozpadając się na coraz mniejsze kawałki. 

![idealna_pogoda](/img/2015/kasia_svalbard/10_idealna_pogoda
![kr](/img/2015/kasia_svalbard/11_kra
![hornsund](/img/2015/kasia_svalbard/12_hornsund_3

Bożena postanawia umyć głowę w tradycyjny sposób czyli przy użyciu wody, a nie spray’em. Dołączam do niej. W tym słońcu 
i cieple wyschną bardzo szybko. Wokół jest tyle kry, że woda wygląda jak wanna pełna lodu. Co ciekawe Hornsund to 
prawdopodobnie jest wyspa, nie fiord. Lodowiec spinający dwie części lądu jest zawieszony nad wodą, bez podłoża. Miał 
nosa Pool nazywając to miejsce cieśniną.  Płyniemy obejrzeć fiord.

![arktyczne_wakacje](/img/2015/kasia_svalbard/13_arktyczne_wakacje.jpg) 

![growler_hornsund](/img/2015/kasia_svalbard/14_growler_hornsund.jpg) 

![hornsund](/img/2015/kasia_svalbard/15_hornsund.jpg) 

![hornsund](/img/2015/kasia_svalbard/16_hornsund_2.jpg) 

![hornsund slonce](/img/2015/kasia_svalbard/17_hornsund_slonce2.jpg) 

![hornsund slonce](/img/2015/kasia_svalbard/18_hornsund_slonce.jpg) 

## 27 sierpnia, czwartek

Po drodze do Calypso, letniej bazy naukowej Uniwersytetu Lubelskiego, spotykamy małego wieloryba (jakieś 5-8 metrów 
długości). Tu panują zdecydowanie inne warunki niż na Hornsundzie. Główne wnętrze ogrzewane jest kozą i nie ma nawet 
toalety. Na drewnianych ścianach wszędzie rozpięte są mapy okolicy, wiszą zdjęcia i pamiątki. Całość przypomina nieco 
górską bacówkę. Rano wewnątrz potrafi być zaledwie kilka stopni, a wtedy wszyscy zbierają się wokół kozy, najcieplejszego 
miejsca. Mówią, że co rano uprawiają “kozing”.  Kilka niepozornych w porównaniu z południem domków to tak naprawdę 
norweski skansen znajdujący się pod opieką Polaków. Umowa zawarta między Norwegami a naukowcami nie jest oficjalna. 
Wystarczy, że ci ostatni opiekują się tym miejscem od lat. Teoretycznie każdy może tu przebywać, ale naukowcy zawsze 
najpierw pytani są o zgodę. 

![calypsobyen](/img/2015/kasia_svalbard/19_calypsobyen.jpg) 

![toaleta_calypso](/img/2015/kasia_svalbard/20_toaleta_calypso.jpg) 

![memento_mori](/img/2015/kasia_svalbard/21_memento_mori.jpg) 

Ekipa stacji opowiada o cieleniu się lodowców, ich szarżach i efekcie cieplarnianym, do którego podchodzą raczej 
sceptycznie. Wszystko podporządkowane jest badaniom. Naukowcy stworzyli  nawet małe laboratorium w jednej z chat. 
Trzymają w nim próbki podłoża, zebrane pyłki roślin, młode pędy. Niedawno znaleźli niezidentyfikowany kwiat. Są 
przekonani, że przypłynął z turystami, ale jeszcze nie wiedzą skąd.

## 28 sierpnia, piątek

Płyniemy na północ do Kaffiory. Tu czekają na nas doktoranci z Torunia. Dno zatoki pokryte jest glonami i mamy mały problem 
z zakotwiczeniem. W oddali widać lepszą zatoczkę, ale cała pokryta jest krą z cielącego się w pobliżu lodowca. Byłoby zbyt 
trudno spuścić ponton, a poza tym istnieje ryzyko, że lodu przyjdzie więcej i utkniemy. Kotwica chwyta za trzecim razem 
i ekipa powitalna desantuje się na ląd. Po jakimś czasie odzywa się radio. Dostaliśmy propozycję trekkingu w głąb lądu 
i w okolice lodowca. Szybki obiad i pozostała część załogi opuszcza jacht. Zostaje wachta kotwiczna.  Góra, na którą się 
wybieramy wydaje się dość niedaleko. Po 40 minutach marszu przez tundrę czyli po terenie, na którym grzyby są większe od 
drzew, zmieniamy zdanie. Powietrze jest tak przejrzyste, że wszyscy ulegamy złudzeniu odległości. Rozdzielamy się i część 
grupy idzie oglądać i filmować lodowiec z pobliskiego wzniesienia. My idziemy w okolice czoła lodowca. Tam będziemy musieli 
poczekać na resztę ekipy, która ma ze sobą tylko flary do odstraszania niedźwiedzi polarnych. My, ponieważ będziemy niżej 
i bliżej lodowca, zabieramy ze sobą broń. Jest odpływ i kry leżą na brzegu. Kasia, nasza bazowa przewodniczka opowiada o rodzajach 
wód wypływających z lodowca.  Sub-, in- i supraglacjalne wody przecinają go z każdej strony. Lodowiec żyje, pracuje. W czasie, 
gdy go oglądamy cieli się kilkukrotnie. Jedno z tąpnięć jest całkiem silne. Słychać charakterystyczny huk i Kasia zarządza 
odwrót na bezpieczną odległość. Zaraz przypłynie fala - małe tsunami  - i zaleje obszar, na którym teraz stoimy. Mamy już 
ze sobą drona i udaje się sfilmować całą sytuację. Wypływamy wieczorem. Chcemy zdążyć przed niską wodą przejść wąski 
przesmyk między Spitsbergenem, a Wyspą Księcia Karola. Jesteśmy w drodze do Ny-Alesund. 

## 29 sierpnia, sobota

Nad ranem wpływamy do najbardziej  na północ wysuniętego miasteczka na świecie. To zdecydowanie nie jest jeszcze jedna 
mała miejscowość. To międzynarodowa stacja badawcza. Mieszka tu od 30 osób zimą, do około 150 latem. W osadzie praktycznie 
nie istnieje obrót pieniędzmi, bo naukowcy opłacani są głównie z grantów. Jest jedna wspólna stołówka, a prawie każdy budynek, 
to naukowa stacja badawcza jakiegoś kraju. Dla turystów otwierany jest sklep z pamiątkami.  

Pada deszcz, kiedy dopływamy do pontonu, a gdy stajemy na cumach zamienia się w drobny śnieg. Chwilę później sypie już na 
całego.  W parę osób wychodzimy na szybki rekonesans. Wszyscy czujemy się jak w grudniu przed świętami. Spadł już chyba 
centymetr świeżego śniegu. Ny-Alesund wygląda pięknie całe w bieli. Góry i lodowce w oddali toną we mgle. Kolor nieba 
zlewa się z kolorem wody. Na horyzoncie fosforyzują błękitem małe góry lodowe.

![ciuchcia](/img/2015/kasia_svalbard/22_ciuchcia.jpg) 

![snieg_na_sciezce](/img/2015/kasia_svalbard/23_snieg_na_sciezce.jpg) 

![mgla_w_ny_alesund](/img/2015/kasia_svalbard/24_mgla_w_ny_alesund.jpg) 

Mgła schodzi koło południa. Wysoko w górach śnieg się jednak nie topi. Jak wszędzie tutaj widoczność jest doskonała. Biel, 
błękit morza i małe miasteczko położone w polodowcowej dolinie jest niespodziewanie piękne. Wychodzimy na szybki spacer 
po okolicy. Możemy chodzić tylko po wyznaczonych ścieżkach. Tundra jest pod ochroną i tylko naukowcy mogą dostać pozwolenie 
na jej deptanie. Krajobraz przypominałby nieco alpejską dolinę, gdyby nie pozostałości po starych sztolniach. Nie wiadomo 
czy norweskich czy rosyjskich. 

![Ny_Alesund](/img/2015/kasia_svalbard/25_ny_aleusnd2.jpg)  

![kopalnie_ny_alesund](/img/2015/kasia_svalbard/26_kopalnie_ny_alesund.jpg) 

![prawie_jak_w_alpach](/img/2015/kasia_svalbard/27_prawie_jak_w_alpach.jpg) 

Wszyscy są w dobrych humorach, być może dlatego, że wieczorem czeka nas impreza w jedynej tutaj kawiarni-knajpce. Miejscowi 
też się cieszą, że na imprezie spotkają kogoś z zewnątrz.   

Wszytko zaczyna się koło 21. Ściągamy buty przed wejściem i w samych skarpetach wchodzimy do ciepłego, drewnianego wnętrza. 
W środku jest jeszcze niewiele osób, ale tłumek szybko gęstnieje. Wszyscy rozmawiają, piją super tanie drinki i zaczynają 
tańczyć. Na całego imprezę rozkręca Wojtek i Kasia z naszej załogi. Spotykamy też Wojtka (Łojtka), którego Ilona Wiśniewska 
opisała w “Białe”. Opowiada nam o trapowaniu, organizowaniu wypraw dla naukowców i logistyce miejsca.  Wracamy koło 4 
i po krótkim afterparty na jachcie idziemy spać. Jutro wstaniemy dopiero w południe. 

## 30 sierpnia, niedziela

Wypływamy wczesnym popołudniem. Wieje rzadko spotykany północno-wschodni wiatr. Dość silny, 5-6 w skali Beauforta. To niż, 
który zahacza o okolice Ny-Alesund. Chcemy dotrzeć do Danskoya i Virgohamny, zatoki, z której duńscy podróżnicy chcieli 
w XIX wieku zdobyć Biegun Północny lecąc balonem.   

Steruję, gdy nagle zauważam niepokojący dym wydobywający się z rufy. Czy jest tak zimno, że unosi się tyle pary wodnej? 
Niestety, okazuje się, że to chłodzenie silnika. Musimy go wyłączyć. Radek razem z Kubą i Piotrkiem zabierają się do 
jego naprawy. Stajemy w dryfie, całe szczęście w miejscu, w którym kolejny lodowiec zasłania cały wiatr. Paweł W. 
wyciąga instrukcję obsługi. Udaje się po trzech godzinach. Mamy szczęście i super załogę! W przeciwnym wypadku 
musielibyśmy zawrócić do Ny-Alesund i dokonać naprawy w porcie. 

## 31 sierpnia, poniedziałek

O 6. rano jesteśmy w Magdalenfiorden. To podobno jeden z najpiękniejszych fiordów w okolicy. Wygląda pięknie, ale Hornsund 
był o wiele bardziej imponujący. Może to wczesna pora, a może 55 węzłów wiejące w wąskim kominie fiordu sprawia, że nie 
robi na mnie aż takiego wrażenia. Jest trochę jak fiord w pigułce. Niewielki, o wielu ostro zakończonych szczytach. Ma 
nawet kawałek plaży, ale cóż z tego, skoro wszystko zawalone jest spływającą z lodowców krą.   

Siła wiatru nie pozwala nam na desant pontonem. Robimy kółko wewnątrz Magdalenfiordu i  wracamy po drodze mijając pierwszy 
tego dnia wycieczkowiec. On też nie da rady wysadzić swoich pasażerów na brzeg.  

Przed nami decyzja czy płynąć dalej na północ walcząc z tym niesprzyjającym i silnym wiatrem czy zacząć spływać na południe 
i pocieszyć się trochę żeglowaniem, które do tej pory było praktycznie niemożliwe. Może gdyby nie mgła i deszcz, które widzimy 
rozpościerające się nad Danskoya i Amsterdamoy popłynęlibyśmy jeszcze nieco wyżej, a tak zawracamy by po chwili postawić 
sztormowego foka. (wciąż dość mocno wieje).  

Do wieczora będziemy płynąć około 7 węzłów przy wspaniałym słońcu i prawie bezchmurnym niebie.  Prawdziwe arktyczne wakacje. 

## 1 września, wtorek

Wczoraj wieczorem stanęliśmy w skromnej zatoce Engelsa :) Ta odwdzięczyła nam się wspaniałym zachodem słońca, po raz 
pierwszy porządnie widocznym księżycem i bawiącymi się przy brzegu fokami. Wcześnie rano paru chłopaków zdesantowało się 
pontonem i, jak już wielokrotnie podczas tej podróży, wypuścili drona i sfilmowali okolicę. Żartujemy, że bez drona nigdy 
już nie popłyniemy w żaden rejs. Zdjęcia z podróży, to zdecydowanie za mało. :)

![engelsbukta_ksiezyc](/img/2015/kasia_svalbard/28_engelsbukta_ksiezyc.jpg) 

Dziś płyniemy do Barentsburga - pozostałości po radzieckiej Rosji, który wygląda na zupełnie opuszczony. Nabrzeże jest 
drewniane i dziurawe. Zewsząd wystają metalowe pręty zbrojenia. Do nabrzeża przymocowane są opony. Kiedy udaje nam się 
zacumować, do jachtu podchodzi mężczyzna i zabiera część załogi na wycieczkę. Ja z paroma osobami idziemy osobno. Każdy 
z nas ma dziwne deja vu. Nie to, żeby już kiedyś tu był, ale różne architektoniczne rozwiązania, a raczej ich brak sprawia, 
że czujemy się tu bardzo swojsko. Co ciekawe, jest tu pełno trawy, a to nie zwyczajne zjawisko na Svalbardzie. Dostrzegam 
nawet mniszka lekarskiego, a to z pewnością nie jest arktyczna roślina. Skądinąd wiem, że Rosjanie zwieźli do Barentsburga 
tony ziemi i nasion traw, które o dziwo przyjęły się w tym niesprzyjającym terenie. Wygląda na to, że stare, ledwo żyjące 
miasteczko jest oazą zieleni w białej i brązowej Arktyce.   

Po kolei oglądamy skwer z drewnianą sceną i wyłożony wielkimi betonowymi płytami plac przed nią, zdrewniałe kości wieloryba 
i dziwną konstrukcję z silnikiem i skrzydłami, która przypomina nieco fantastyczne pojazdy z komiksów o Tytusie Romku 
i A’Tomku. Przechodzimy dalej do małej cerkiewnej, drewnianej kapliczki, w której wciąż można zapalić świeczkę, a jeśli 
się chce to zadzwonić do opiekuna, by po niej oprowadził. W końcu stajemy na placu, nad którym góruje głowa Lenina, 
a napis na pobliskim budynku obwieszcza światu, że komunizm jest celem mieszkającej tu społeczności. 

![barentsburg_cerkiew](/img/2015/kasia_svalbard/29_barentsburg_cerkiew.jpg) 

![widok_na_cerkiew](/img/2015/kasia_svalbard/30_widok_na_cerkiew.jpg) 

Barentsburg położony jest na zboczu. Z nabrzeża do góry prowadzi masa zniszczonych schodów z poręczami, które tworzą 
dziwne labirynty, niekiedy kończące się pustką w miejscu zmurszałych i zapadniętych budynków.  

![barentsburg_schody](/img/2015/kasia_svalbard/31_barentsburg_schody.jpg) 

W świetle olbrzymiego w tej chwili księżyca wszystko wygląda nierealnie; pozostałość po państwie, którego wielkość 
bezpowrotnie minęła. Wszystkim nam się wydaje, że znaleźliśmy doskonałą scenografię do filmu o wampirach i wilkołakach.  
Tak właśnie myślę o ludziach, których mijamy od czasu do czasu. Jest wprawdzie środek nocy, ale jutro rano gdy wybierzemy 
się do sklepu z pamiątkami, nie spotkamy ich dużo więcej. W Barentsburgu harbour masterem jest pani z hotelowej recepcji. 
Jak na miejscówkę bez prądu i wody to bardzo drogie miasteczko.  

![barentsburg](/img/2015/kasia_svalbard/32_barentsburg.jpg) 

## 2/3 września, środa/czwartek

Wypływamy i około 10 wieczorem rzucamy kotwicę w okolicach Borebukta. Plan jest taki, by zrzucić kajak i żeby każdy, kto 
chce mógł podpłynąć blisko czoła lodowca. Najbardziej niecierpliwie czeka na to Yogi. Najpierw jednak w wypornościowe 
kombinezony pakują się Bożena i Wojtek. Wypływają kajakiem i nie ma ich przez 3 godziny. Są oczywiście w stałym kontakcie 
z jachtem, ale ten czas uświadamia nam jak duża odległość dzieli nas od lodowca (2 mile) i jak dużo czasu potrzeba na 
jej pokonanie przy niewielkim przecież zafalowaniu. Paweł W. wpada na pomysł, by odpalić dingy. Tak, to dużo atrakcyjniejsza 
alternatywa. Popłynę z nim, kiedy już uda nam się wyprawić Yogiego i Kubę w drugim rzucie. 

![barentsburg](/img/2015/kasia_svalbard/33_kajakiem_pod_lodowiec.jpg) 

Zmarznięci wracamy z “przejażdżki” po jakichś 2 godzinach, praktycznie równocześnie z drugą załogą kajaka. Spotkaliśmy 
się pod lodowcem i zrobiliśmy sobie na wzajem parę zdjęć. Teraz napijemy się jeszcze czegoś mocnego i ciepłego i ruszymy 
do miasta duchów - do Piramidy.   

Tu dopiero mamy poznać, co znaczy opuszczone miasto. Ludzie ostatecznie wyjechali z Piramidy w 1998 roku i od tamtej 
pory miejscowość świeci pustkami. 

Piramida wita nas już przy wejściu. To wielka, schodkowo zakończona góra, od której miejsce wzięło swoją nazwę. Mocny, 
dopychający wiatr nie pozwala nam stanąć od środka pomostu. A sam pomost przypomina jeszcze gorszą wersję tego w 
Barentsburgu - wystające druty, stare drewno i przyczepione na zardzewiałych linach opony. W oddali widzimy jadący ku 
nam samochód. Może zbliża się, by nam pomóc i odebrać od nas cumy, w tych niesprzyjających warunkach? Nie, jednak nie. 
Kiedy udaje nam się zacumować za drugim razem, pojawia się Sasza, w stroju jak z ubiegłej epoki. Niestety, nie może być 
naszym przewodnikiem, jest dzisiaj zbyt zajęty. Ale oczywiście możemy zwiedzać sami. Możemy się przejść po mieście 
i wstąpić do hotelu. Wejście do innych budynków jest zabronione, mówi nam Sasza, jakby z lekkim uśmiechem. 

![Piramida - zwiedzanie](/img/2015/kasia_svalbard/34_piramida_zwiedzanie1.jpg) 

![Piramida - zwiedzanie](/img/2015/kasia_svalbard/35_piramida_zwiedzanie2.jpg) 

![Piramida - zwiedzanie](/img/2015/kasia_svalbard/36_piramida_zwiedzanie3.jpg) 

![pomost](/img/2015/kasia_svalbard/37_pomost.jpg) 

Miasto znajduje się na lewo, patrząc z pomostu. Na prawo budynki fabryczne, te zwiedzamy najpierw.  Piramida okazuje się 
bardzo rozległa i doskonale zachowana. Jak w Barentsburgu jest bardzo zielono, ale budynki wyglądają tak, że można by było 
się do nich wprowadzić. Większość z nich rzeczywiście jest zamknięta, ale udaje się nam wejść do starego Domu Kultury, 
który okazuje się stołówką.  W podziemiach znajduje się olbrzymia kuchnia i łazienki, a na piętrze ogromna, wyłożona 
boazerią sala balowa, z ladą, z której pewnie serwowano posiłki. Paweł W. serwuje z niej wszystkim czekoladę.

![trawa_i_piramida](/img/2015/kasia_svalbard/38_trawa_i_piramida.jpg) 

<!--w_stolowce.MP4-->

Na zewnątrz wieje i pada bardzo drobny śnieg, ale środek miasta jest spokojny. Budynki zostały tak zorganizowane, że 
główna ulica jest przez nie chroniona od wiatru jak przez przeciwwietrzne ekrany. Nieco już zmęczeni trafiamy do 
hotelowego baru, w którym pani w super-wykrochmalonym czepku częstuje nas wspaniałą solanką i pielmieni. Znakomite 
jedzenie, trochę piwa i sklep z pamiątkami przyjemnie rozgrzewają. Kubie udaje się porozmawiać z Saszą i namówić go, 
by pokazał nam stary basen. Super wiadomość. Rosjanie lubią, kiedy mówi się do nich w ich języku (a kto nie lubi?), 
a skipper mówi dobrze i może dzięki temu wycieczkę, która kosztuje 800 koron od osoby mamy za darmo. 

Oglądamy olbrzymi, stary basen, a następnie potężny dom kultury. Wg googla w czasach świetności w Piramidzie mieszkało 
około tysiąca osób, chociaż Sasza podawał dużo wyższa liczbę. Trzeba przyznać, ze mieli co robić po ciężkiej pracy 
w kopalni -  kino i sala teatralna, biblioteka, sala gimnastyczna i siłownia, wygłuszona sala muzyczna i wspomniany 
wcześniej basen. Jesteśmy bardzo wdzięczni Saszy, który na koniec pokazał nam świetną drogę powrotna na jacht. Sprawdzamy 
jeszcze maile i smsy kolo budki telefonicznej, która wprawdzie nie działa, ale wyznacza m2 zasięgu sygnału komórkowego 
w tej okolicy i wracamy. 

![pyramida_zasieg](/img/2015/kasia_svalbard/39_pyramida_zasieg.jpg) 

Wieczorem impreza, jutro znów wstaniemy trochę później. 

## 4 września, piątek

Do Longyear dopływamy trochę po 13tej. Miasteczko wydaje się bardziej zatłoczone niż zwykle. Chwile zajmuje nam cumowanie, 
tankowanie, zdawanie broni i inne, niezbędne czynności.  Kolo 8ej wieczorem w końcu jesteśmy gotowi do finalnej imprezy, 
która trwać będzie do rana. Jutro zdajemy jacht nowej załodze. 

## 5 września, sobota

W południe przekazujemy jacht kolejnej ekipie i załatwiamy noclegi w hostelach. Po wczorajszej pożegnalnej imprezie 
większość jest ledwie przytomna, ale chyba zadowolona. W każdym razie dajemy radę. Część idzie nawet wieczorem do miasta 
na ostatni pubbing w Longyearbyen. 

## 6 września, niedziela

Dziś wyjeżdżają pierwsze osoby. Żegnamy Pawła W, Wojtka, Kubę, Krzyśka i Radka. Yogi zniknął nam trochę z horyzontu.   

Wraz z Kasią, Bożeną i Piotrkiem powłóczymy się jeszcze trochę po mieście. Zajrzymy do muzeum, sklepów z pamiątkami 
i galerii. Podejdziemy do psiarni, których jest tu kilka, a na sam koniec zajrzymy do protestanckiego kościółka stojącego 
na małym wzniesieniu, gdzie o północy Kasia zagra dla nas mini koncert na pianinie. To już ostatnia wisienka na torcie 
tego rejsu. Nie mogłoby być już lepiej. 

![kwiaty_longyear](/img/2015/kasia_svalbard/40_kwiaty_longyear.jpg) 

![w_psiarni](/img/2015/kasia_svalbard/41_w_psiarni.jpg) 

![mis](/img/2015/kasia_svalbard/42_mis.jpg) 

## 7 września, poniedziałek

Rano opuszczają mnie Kasia, Bożena i Piotrek. Zostaję sama w hostelowym barze. Siedzę na zielonej, pluszowej kanapie otoczona 
ciepłym światłem lamp, słucham Johny’ego Cash’a wraz z 20 innymi osobami czekającymi na autobus, który zawiezie nas na 
lotnisko. Z okna widać olbrzymie góry częściowo pokryte śniegiem i tylko jedną, maleńką chatkę na zboczu.   
Myślę, że bardzo łatwo zapaść na arktyczna chorobę i nie chcieć nigdy stąd wracać. 


<small>Copyright © Kasia Stefanow</small>  
<small>Foto Copyright © Kasia Stefanow</small>