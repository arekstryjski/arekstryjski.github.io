---
title: Northwest Passage
layout: post
category: rejsy
keywords: NWP, Northwest Passage, Arktyka, ekologia, globalne osieplenie
desc: Informacja nad czym teraz pracuję
---

Cele rejsu
----------
> Celem rejsu jest pokonanie w czasie jednego sezonu NWP przy jak najmniejszym zużyciu paliw kopalnych.

Dodatkowo chcielibyśmy:

* Zwiększyć świadomość zagrożeń dla Arktyki związanych z ociepleniem klimatu.
* Podnieść świadomość na temat wykorzystania alternatywnych sposobów napędu wśród żeglarzy i branży jachtowej.
* Mamy nadzieję, że nasz rejs rozpocznie swego rodzaju wyścig technologiczny, który umożliwi przetestowanie nowych form 
  napędu i pozyskiwania energii odnawialnej na jachcie.

Wyzwania  
----------
Jacht żaglowy ze swojej natury jest jednym z najbardziej ekologicznych środków transportu. Wykorzystanie siły wiatru 
w sposób znaczący zmniejsza zużycie paliw kopalnych w porównaniu z jachtami i statkami motorowymi.
Rejsy w Arktyce stwarzają jednak dodatkowe wyzwania. Latem w rejonach tych dominuje wyż arktyczny z długimi okresami 
ciszy i bardzo słabych wiatrów. Dodatkowo konieczność manewrowania pomiędzy lodem często zmusza do użycia silnika.

Obecnie żeglarze coraz częściej montują na swoich jachtach panele słoneczne, generatory wodne i wiatrowe by ograniczyć 
konieczność użycia silnika lub generatora spalinowego do produkcji prądu.
Jednak pod pewnym względem środowisko żeglarskie wydaje się bardzo tradycjonalistyczne, by nie powiedzieć staroświeckie.
Silniki hybrydowe nie budzą już niczyjego zdziwienia w samochodach, a także w super-jachtach i statkach wycieczkowych. 
Wśród żeglarzy panuje jednak przekonanie, że jedyną niezawodną formą napędu jest silnik diesla starszej generacji.

Tworzy to dość ironiczną sytuację, gdy żeglarze motywowani do podróży w Arktyce jej pięknem i chęcią zachowania tego nie 
zniszczonego jeszcze przez ludzi środowiska, przyczyniają się zarazem do ocieplenia klimatu spalając znaczne ilości paliw 
kopalnych napędzając swoje jachty.

Historia NWP  
----------  
Przez stulecia pokonanie NWP statkiem było nieosiągalnym dla człowieka wyzwaniem. Dopiero wyprawa Rolanda Amundsena z 
1903-06 roku pokazała, że jest to możliwe. Przez cały XX wiek żeglarze prześcigali się w powtórzeniu tego wyczynu, coraz
bardziej skracając czas podróży. Dięki rozwojowi nowych technologii i środków komunikacji pokonanie NWP jest coraz łatwiejsze. 
Niestety dzieje się też tak z powodu globalnego ocieplenia! 

Mimo to wciąż znaczenie mniej osób przepłynęło NWP na jachcie żaglowym niż weszło na Mont Everest.
Początek XXI wieku to także okres nowych zagrożeń dla Arktyki. Znów zaczyna się mówić o dalekiej północy nie jako 
o najodleglejszym zakątku ziemi, który jest warty ochrony dla przyszłych pokoleń, ale jako o potencjalnie najkrótszej 
drodze dla statków towarowych z Europy do Azji.

Poznanie Arktyki  
----------  
Wierzymy, że dla zachowania piękna zimnych rejonów świata konieczne jest lepsze ich poznanie. Mamy tu na myśli nie tylko 
badania naukowe, ale także przybliżenie tych terenów wszystkim ludziom. Jest to niemożliwe bez wypraw w tamte rejony, 
dziennikarzy, pisarzy, ale także zwykłych turystów którzy po powrocie do domu będą najlepszymi orędownikami ochrony Arktyki.

NWP w XXI wieku  
----------
Wierzymy że nadszedł czas na przedefiniowanie NWP. W dalszym ciągu wyprawa ta, to wyścig z czasem i z nieprzewidywalną 
sytuacją lodową. Chcemy jednak by w przyszłości wszelkie wyprawy dążyły również do zminimalizowania wpływu na środowisko 
naturalne. Jednym z podstawowych elementów będzie zmierzenie oraz ograniczenie zużycia paliwa.
Chcielibyśmy by nasz rejs rozpoczął wyścig technologiczny, który umożliwi ograniczenie, a z czasem miejmy nadzieję 
całkowite wykluczenie paliw kopalnych z żeglarstwa.
Wypróbowanie nowych technologii w tak trudnych i wymagających warunkach powinno też przekonać wszystkich, że są one gotowe 
do szerszego wykorzystania w branży jachtowej.

Nasz rejs prawdopodobnie nie będzie przełomem technologicznym. Chcemy jednak pokazać co jest możliwe już teraz dla każdego 
przy wykorzystaniu istniejących technologii. Chcemy też zainspirować innych do pokonania granic jakie wyznaczymy.

Jacht  
----------
W tej chwili do realizacji naszego pomysłu dysponujemy jachtem JoinUs. Jest to stalowa konstrukcja Brouce Roberts NY46 
przystosowana do żeglugi w Arktyce. Jednostka ta sprawdziła się już w rejsach z naszym udziałem w wyprawach na Svalbard, 
Grenlandię i Islandię w 2015 i 2016 roku.
Oprócz innych zmian dostosowujących jacht do żeglugi arktycznej, został wyposażony w panele słoneczne i elektrownię wiatrową, 
oraz oświetlenie ledowe ograniczające zużycie prądu i konieczność użycia silnika do jego produkcji.

Dalsze modyfikacje  
----------
Mamy nadzieję, że przed rozpoczęciem rejsu uda nam się dokonać dalszych koniecznych zmian na jachcie.
Najważniejszymi z nich byłoby zamontowanie silnika hybrydowego oraz generatora wodnego. Ich wykorzystanie znacznie 
zwiększyłoby możliwość żeglugi bez wykorzystania silnika spalinowego. Chcemy też dużo dokładniej mierzyć zużycie paliwa 
na jachcie.

Nowy jacht  
----------
Docelowo naszym planem jest budowa nowej jednostki, która już w fazie projektu będzie dostosowana zarówno do pływania 
w Arktyce jak i maksymalnego wykorzystania energii odnawialnych.

Taki jacht musiałby spełniać dwa podstawowe warunki:

* mieć metalowy kadłub zapewniający niezbędną wytrzymałość, konieczną dla jednostki pływającej w lodzie,  
* musi dobrze pływać w słabych wiatrach

Dlatego katamaran zbudowany z aluminium jest wg nas najlepszym rozwiązaniem. 

Dodatkowo wykonanie kadłuba z metalu pozwoliłaby na ewentualne poddanie jachtu procesowi recyklingu!


