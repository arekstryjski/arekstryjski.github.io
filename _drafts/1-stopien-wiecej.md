---
title: Jeden stopień więcej
layout: post
category: relacje
keywords: żeglarstwo, Spitsbergen, Svalbard, Arktyka
desc: Rejs na Svalbardzie, lipiec-sierpień 2015.
---

## białe, czarne, szare, niebieskie... i kolorowe

Wszyscy wiedzą, że Spitsbergen to *[Białe](https://czarne.com.pl/katalog/ksiazki/biale)*.  
Jednak latem i to na rejsie jachtem kolorów jest przynajmniej kilka.

*Biały* jest śnieg lodowca.  
*Biała* jest kra sięgająca horyzontu.  
*Białe* są owoce wełnianki, lub jak mówią anglicy bawełnianej trawy (cotton-grass).   
*Biały* jest marmur który kiedyś próbowano wydobywać w rejonie Ny Ålesund.  
*Biały* miał być miś którego nie spotkamy.  

*Czarny* jest węgiel wydobywany w Longyearbyen i Barentsburgu i ten po prostu leżący na stokach niczym polne kamienie.  
*Czarne* są pozostałości pieców wielorybników.  
*Czarna* jest ciemność w opuszczonej kopalni.
 
*Szare* są foki odpoczywające na krze.  
*Szare* są morsy wylegujące się na plaży.  
*Szare*, czarno-białe i pstrokate, są ptaki atakujące nas, gdy zbyt blisko zbliżymy się do ich gniazd.  
*Szare* są kamienie których rumowisko zagradza drogę w każde niemal miejsce.
*Szare* są wieże kolejki węglowej w Longyearbyen.  
*Szare* są runy Pyramiden.  
*Szary* jest port Barentsburga. 

*Niebieskie* jest morze tętniące życiem i będące dokładnym przeciwstawieniem martwego, pustynnego lądu.
*Niebieskie* jest niebo w czasie trwającego nieustanie dnia arktycznego.
*Niebieskie* są nasączone topniejącą wodą i sprasowane dolne partie lodowca.

*Kolorowe* są kwiatki wyrastające spomiędzy skał.   
*Kolorowe* są skandynawskie domy w Longyearbyen.  
*Kolorowe* są bloki próbujące udowodnić, że Barentsburg nie jest sowieckim skansenem.

*Kolorowi* są ludzie, którzy przyjeżdżają tu na kilka dni, a często pozostają na kilka lat arktycznych.


## lotnisko

Po całym dniu podróży lądujemy w Longyearbyen. Wysiadamy z samolotu wprost na płytę lotniska. Podchodzimy do budynku, 
ale drzwi są jeszcze zamknięte. Najwyraźniej obsługa daje nam jeszcze czas by obejść samolot dookoła, 
porobić sobie pierwsze fotki, trochę ochłonąć po podróży. 

My chcemy czym prędzej pokazać nasze paszporty i ruszyć dalej by zobaczyć coś więcej.  
Kontroli paszportowej jednak nie będzie. Svalbard to formalnie terytorium Norwegii, ale także archipelag leżący 
poza tradycyjnym podziałem politycznym świata. Dla krajów z grupy Schengen jesteśmy już poza Europą. Przyjechać tu może każdy, 
bez jakiejkolwiek wizy więc nie ma sensu cokolwiek kontrolować.  

Wkrótce przekonamy się też, że pośpiech to cecha, którą wykazują tu jedynie turyści.

W końcu wchodzimy do hali lotniska. Zaraz za nami zaczynają wjeżdżać nasze bagaże.  
Ulga - w Oslo wcale nie byliśmy pewni czy przylecą z nami dzisiaj, czy nie zostały gdzieś zagubione.


## kemping

Przed wejściem na lotnisku widnieje drogowskaz pokazujący jak daleko jesteśmy od największych miast świata. Nie widać za to 
nigdzie drogowskazu na kemping.  
Pytamy taksówkarza, a ten ze zdziwieniem pokazuje nam skarpę i morze. Podchodzimy do brzegu parkingu i rzeczywiście jakies 
20 metrów niżej przy brzegu rozciąga się małe pole namiotowe.
 
Pomysł by pierwszą noc w arktyce spędzić w namiocie wydaje się szalony. Po to tu jednak jesteśmy - by być nieco szalonym.  
Zresztą nie ma tu za wiele hoteli, ceny są wygórowane, a miejsc nie ma już od dawna.  
Dla większości z nas będzie to pierwsze biwakowanie od lat. Noc będzie nieco twarda, ale w odpowiednim śpiworze zadziwiająco ciepła.

Przed snem siadamy w świetlicy kempingu. Czas coś jeszcze zjeść. Uczcić dotarcie na północ pierwszym toastem.  
Nie będziemy jednak czekać do rana, czy nawet do zmierzchu. Po innych wyprawach za kołem podbiegunowym wiemy, że te przyjdą tu
dopiero za kilka miesięcy.


## nowi

Rano - tzn. tak mówi zegarek i wewnętrzny rytm dnia i nocy którego jeszcze nie straciliśmy - szybko ruszamy do miasta by wszystko załatwić. 
Trzeba odebrać pozwolenie na żeglugę z biura gubernatora, zrobić pierwsze zakupy, wypożyczyć broń.
Idziemy szybko, a jednak dotarcie gdziekolwiek zajmuje mnóstwo czasu. Co chwila trzeba się zatrzymać, przyjrzeć egzotycznemu krajobrazowi, 
zrobić zdjęcie. 
 
Nie jest aż tak zimno jak się spodziewaliśmy, jednak na wszelki wypadek chodzimy opatuleni w zimowe kurtki, czapki i rękawiczki.
W sklepie kupujemy nie tylko kartki pocztowe i pamiątki, ale także swetry i wełnianą odzież termiczną. W decyzji by wydać nieco ponad planowany budżet, 
pomaga nie tylko temperatura, ale też niskie ceny gdyż tu nie ma podatku VAT.


## broń

Z pewnym niedowierzaniem wychodzimy ze sklepu ze sprzętem turystycznym. Mamy dwa mausery z czasów II Wojny Światowej 
z wciąż widoczną wygrawerowaną swastyką oraz pistolet sygnalizacyjny. Nie zapytano nas o szkolenie jakie przeszliśmy w Polsce. 
Istotne było tylko tymczasowe pozwolenie na broń od gubernatora, które dostaliśmy wcześniej emailem.  
Broni w sklepie było znacznie więcej, ale inne nowsze karabiny można jedynie kupić mieszkając tu na stałe.

Idziemy na strzelnicę jeszcze trochę poćwiczyć, ale na ulicy sami stajemy się atrakcją turystyczną. Niemieccy emeryci, 
którzy właśnie wytoczyli się z promu turystycznego, oglądają się za nami i robią nam zdjęcia. Mamy nadzieję, że nie dlatego, 
że rozpoznają swoją broń. 
Raczej jesteśmy dla nich uosobieniem wolności tego miejsca. Już wkrótce ruszymy w dzikie górskie regiony bez obstawy ochrony i przewodników. 
Może sami stawimy też czoła niedźwiedziowi polarnemu, który choć rzadki i zagrożony wyginięciem, zdołał już w tym roku 
zranić czeskiego turystę.


## jachty

Do rozpoczęcia rejsu jeszcze jeden dzień, ale poprzednia załoga już w porcie. W weekend trudno będzie zatankować jacht, kupić gaz etc.  

Tzw. marina w Longyearbyen przepełniona. Stoi tu aż 10 jachtów, ale ponieważ miejsca jest wyłącznie na 3, wszyscy muszą stać 
obok siebie burta przy burcie.  

Zaskakująco dużo jachtów pod polską banderą. Obok naszego JoinUs stoi Barlovento II z Sekstant Expedition. Trochę dalej mniejszy Berg.
Na kotwicy przed portem stoi polski statek badawczy Oceania. O zaledwie kilka dni minęliśmy się z jachtem Stary.  
Za dwa tygodnie spotkamy tu legendarny jacht 'transportowo-badawczy' Eltanin i Solanus.

Polacy upodobali sobie stal. Obok stoją dwa specjalnie zaprojektowane do żeglugi arktycznej francuskie aluminiowe jachty Boreal 
oraz już bardziej tradycyjny, ale wciąż aluminiowy Onvi. 
Bestewind wciąż można nazwać jachtem specjalnie przystosowanym do żeglugi arktycznej, choć to już "plastik". Są jednak i bardziej standardowe konstrukcje jak 
Delphie z chyba jedynej tu firmy czarterowej Boreal Yachting, czy nawet starsza prywatna Bavaria. Jest tu nawet potężny luksusowy
jacht na maltańskiej banderze.


## węgiel

XX wieczna historia Spitsbergenu to historia wydobycia węgla. To przez bogate tu złoża węgla Norwegia i Rosja toczyły spór o przynależność 
państwową archipelagu. Jednak tak jak w innych częściach świata węgiel powoli traci na znaczeniu.

W Longyearbyen wciąż stoją jeszcze drewniane wieże wiozące w wiszących na linach wagonikach węgiel z kopalni do portu. Większość kopalni 
jest jednak już dawno zamknięta. Wdrapujemy się do kopalni Nr 2 czynnej w latach 1938-1969.
W przeciwieństwie do tych na Śląsku tutaj kopalnie nie posiadają nazw. Również w przeciwieństwie do czego przywykliśmy, kopalnie nie znajdują 
się pod miastem, ale nad nim. Dokładnie w połowie wysokości otaczających Longyearbyen gór.

Drewniana konstrukcja wydaje się bardzo niestabilna i część konstrukcji jest już zawalona. Mimo to postanawiamy eksplorować budowlę od środka 
powoli odważając się zapuszczać coraz dalej i coraz wyżej.
 
Kopalnie Nr 2 to jednak przedsmak tego co zobaczymy za dwa dni w Pyramiden. Tu mamy nie tylko jedną opuszczona kopalnię,
ale całe opuszczone górnicze miasto.
Miasto założyli Szwedzi, ale od 1927 roku jest własnością Rosji. W latach świetności miało 1000 mieszkańców. W 1998 roku zamknięto kopalnie, 
a mieszkańców ewakuowano. Przez 7 lat miasto stało całkowicie opuszczone. 
Dziś próbuje się stworzyć z niego turystyczną atrakcję. Otwarto hotel i uruchomiono ponownie kotłownię. Zamknięto budynki i 
dokonuje się najpotrzebniejszych napraw tak by powstrzymać dalszą dewastację. Na stałe mieszka tu obecnie 8 osób latem i 3 zimą 

Większość dawnych budynków mieszkalnych jest wciąż w dobrym stanie. Dawne budynki kopalniane opanowała kolonia ptaków. Większość
z nich chyli się jednak ku ruinie. Drewniany pomost w porcie do którego przycumowaliśmy wydaje się stać już resztką sił i grozić zawaleniem.
Patrząc na umarłe miasto łatwo wpaść w melancholię i nawet żałować odchodzącego świata przemysłu XX wieku. Z drugiej strony 
węgiel negatywnie odbił się na przyrodzie Svalbardu, bądź bezpośrednio poprzez przemysł wydobywczy, bądź tez pośrednio poprzez 
efekt cieplarniany.
Może dla żyjących tu zwierząt lepiej, że kopalnię zamknięto, a ludzie wyjechali.


## morsy

Svalbard to jednak nie skansen, raczej park safari, gdzie dzikie zwierzęta można zobaczyć naprawdę z bliska.
Przypływamy do Poolepynten na wyspie Prins Karls Forland. Kotwicowisko nie wydaje się szczególnie dogodne i nie osłania nas 
całkowicie od fal i wiatru, ale tutaj mamy prawie 100% szansę spotkać morsy.

Jacht stoi na głębokości 7 metrów, ale do brzegu jest jeszcze co najmniej setka. Bernard kierując pontonem stara się ominąć największe fale, 
ale i tak jesteśmy nieco zmoczeni. Szybko znajdujemy najkorzystniejsze miejsce do lądowania na kamienistej plaży i lądujemy. 
Ja i Michał zostajemy z bronią, a Bernard za chwilę przywiezie Mariolę i Wojtka.
Teraz trzeba tylko wyciągnąć wyżej na brzeg i zabezpieczyć ponton tak by nie zabrał go nam przypływ. Na jachcie z Tomkiem pozostała
połowa załogi pilnująca jachtu i mogąca go w razie potrzeby przestawić jeśli pogoda by się raptownie zmieniła, bądź puściła kotwica
zaplątana w kelp - wyjątkowo duże wodorosty morskie o długim ponad metrowym liściu i grubej łodydze.

Z miejsca gdzie zakotwiczyliśmy mamy jeszcze 500 metrów plażą do końca półwyspu gdzie widzieliśmy je przepływając. Ta część wyspy 
jest całkowicie płaska, ale plażę zawalają dosłownie setki pni drzew. Na Svalbardzie nie znajdziemy żadnego rosnącego drzewa, czy nawet krzewu. 
Drewno zostało przyniesione tutaj przez prądy morskie z Syberii, gdzie wcześniej spłynęło z nurtem rzek i wyrzucone na brzeg przez sztormy. 
Obok drewna znaleźć tu można metalowe kule przypominające miny morskie, do których zapewne dowiązane były sieci rybackie, które porwał jakiś sztorm.
Obok niestety również wytwory najnowszej cywilizacji jak plastikowe butelki.

Do Morsów podejść musimy od zawietrznej tak by morsy nie wyczuły nas i nie uciekły do morza. Wiemy, że na pewno nie możemy 
znaleźć się między kolonią, a brzegiem morskim. Mogą wtedy poczuć sie osaczone i próbować zaatakować.
Podchodzimy dość nieśmiało. W pewnym momencie morsy się budzą i niektóre z nich spoglądają na nas. Są nieco nieufne, 
ale na pewno nie boją się człowieka. Powoli je obchodzimy.
Nasz zapach najwyraźniej im nie przeszkadza. My powoli też przyzwyczajamy się do doś intensywnego zapachu morsów.

Udziela nam się ich spokój. Moglibyśmy tu zostać i wylegiwać się z nimi na plaży na słońcu przez resztę dnia. 
Trzeba jednak wracać na jacht i dać drugiej grupie możliwość zobaczenia tych nie bojących się niczego i nikogo dzikich zwierząt. 


## lodowce

Opuszczając Isfjorden trzymaliśmy się północnej jego części odwiedzając lodowce w zatokach Borebukta i Trygghamna. Pierwszy z nich
okazał się zdecydowanie bardziej okazalszy. To tu po raz pierwszy mieliśmy kontakt z lodem. 
Na razie był to kontakt bardzo nieśmiały. Powoli okrążamy, a potem jeszcze wolniej podpływamy pod unoszący się kawałek lodu 
nie większy niż 3 wiaderka. Odłupujemy kawałek do garnka. 
Zdobycz może nie za wielka, ale po raz pierwszy mamy kilkusetletni lód pochodzący z lodowca! Trzeba to uczcić drinkiem.

Wpływając do Kongsfjorden przy którym leży Ny-Ålesund wieje silny wschodni wiatr. Do tej pory byliśmy od niego osłonięci wysokimi górami.
Tutaj ukształtowanie terenu powoduje, że wiatr wciska się w fiord zmieniając kierunek i przybierając na sile. Sterowanie utrudnia fakt,
że wiatr i fala wypycha z fiordu krę i małe góry lodowe. 
te większe wielkości jachtu, czy nawet małego statku łatwo dostrzec i ominąć. Wśród drobnego lodu może jednak czyhać całkowicie znużony, 
ale większy kawałek lodu. Nam się udaje, ale wiemy że jedna z poprzednich załóg najechała na taki lód z dużą prędkością, co mogło 
przyczynić się do uszkodzenia drugiej echosondy. 

Prawdziwy chrzest lodowy przejdziemy jednak dopiero w Magdalenefjord. Po zwiedzeniu pozostałości osady wielorybników i cmentarza z XVII wieku - 
całość obszaru archeologicznego jest odgrodzona i raczej nie widać zbyt wiele zza barierki - oraz pobliskiego małego lodowca, 
wyciągamy kotwicę i płyniemy do czoła lodowca. Lewy brzeg fiordu pokrywa gęsta warstwa kry i małych górek lodowych, prawa jest jednak 
całkowicie wolna od lodu.
Nie zbliżamy się do czoła lodowca bliżej niż na 300-500 metrów. W razie oderwania większego kawałka lodu powstanie silna fala przypominająca tsunami.
Dla jachtu bardziej niebezpieczne może być jednak oderwanie się i raptowne wypłynięcie lodu z dolnej podwodnej części czoła lodowca.
Wyczekujemy oderwania się większego kawałka lodu. Raz tylko uderzając i roztrzaskując się z hukiem przypominającym wybuch, odrywa się 
i obsuwa średniej wielkości kawał lodu.
Możemy stać i obserwować lodowiec przez godziny, ale czas jednak płynąć dalej. Przed chwilą cieszyła nas raptowna poprawa pogody,
wyjście za chmur słońca i uciszenie wiatru. Pozwoliło to nam wykonać kilka efektownych zdjęć. Zmieniło to jednak także diametralnie
sytuację w fiordzie.
Zgarnięty do tej pory na jednym brzegu lód równomiernie się teraz rozproszył po całej zatoce. Kawałki lodu są relatywnie małe,
ale trudno wypatrzeć jakikolwiek wolne od lodu przejście. Nie ma wyjścia, cztery osoby stają na dziobie trzymając bambusowe tyczki 
i odpychają od kadłuba lód. Płyniemy na silniku zaledwie 1.5 - 2 węzły, często zwalniając.


## nowe plany 

Opłynięcie Spitsbergenu - największej wyspy archipelagu Svalbard - jest w tym roku niemożliwe. Przynajmniej teraz w lipcu, gdy my 
tu jesteśmy. Inaczej niż w poprzednich latach południowa część cieśniny Hinlopen oddzielająca Spitsbergen od Nordaustlandet 
(Ziemi Północno-Wschodniej) wciąż zablokowana jest zwartym lodem który przyniosły tu z północnego wschodu zimne prądy morskie.

Z ostatnich map lodowych jakie widzieliśmy jeszcze w Ny-Ålesund - ostatnim miejscu gdzie dostępny był internet - wynikało, że 
powinno się udać dopłynąć do Nordkapp - przylądka nazwanego tak jak ten w kontynentalnej Norwegii i jednej z najdalej na północ 
wysuniętej części Svalbardu.

Granica wiecznego lodu nigdy nie jest jasno zdefiniowana i zazwyczaj wolne od lodu morze przeradza się w stały wieloletni lód na 
przestrzeni wielu kilometrów. Pas pomiędzy otwartym morzem a biegunem przeplatają pola lodowe o różnym stosunku procentowym 
wody i lodu na ich powierzchni.
Stopień zalodzenia podaje się w ułamkach gdzie 1/10 to sporadyczna kra, a 9/10 lekko spękana stała pokrywa lodowa.
Podobnie jak prognozę pogody Norweski Instytut Meteorologiczny publikuje mapy tej części arktyki na których kolorami oznaczone 
jest zalodzenie. 
Nasz jacht może bezpiecznie pływać w lodzie o stosunku 3/10 - to kolory niebieski i zielony na mapie. Na południu Hinlopen  
wciąż w przeważa kolor zółty, a nawet czerwony. 
Północ wydaje się wyglądać znacznie lepiej. Kolor niebieski dość szybko przechodzi w czerwony, z wąskimi paskami zieleni i zółci 
jedynie na wschód od Nordkapp.

Wypływając z Magdalenefjord kierujemy się na północny-wschód. Niedaleko płaskiej i ledwo widocznej wyspy Moffen przekraczamy 
magiczna granicę 80 stopni szerokości geograficznej północnej. Inne jachty często tu zawracają ograniczając swój pobyt 
na Svalbardzie jedynie do zachodniego Spitsbergenu. 
Błękitne niebo, brak fal - i niestety wiatru - upewniają nas jednak, że powinniśmy podążać dalej w nieznane.


## koniec mapy

Współczesnym żeglarzom rzadko zdarza się sytuacja gdy płyną naprawdę w nieznane. GPS i podpięte do nich plotery wyświetlają
dokładną pozycję jachtu na dokładnych mapach morskich z dokładnością do kilku metrów.
My, jak dawni odkrywcy, wpływamy na wody poza zasięgiem dostępnych map - tych elektronicznych przynajmniej. Twórcy współczesnego 
oprogramowania elektronicznego uznali najwidoczniej, że nikt nie popłynie dalej niż 80°N. Może dlatego tyle osób tu zawraca.
Tu kończy się morze i zaczyna niezbadana otchłań w którą nieostrożne statki mogą się stoczyć - tak przynajmniej wygląda to na 
ploterze czy laptopie.

Oczywiście morze się tu nie kończy. Dla wód położonych dalej na północ dalej istnieją mapy - jednak jedynie tradycyjne, papierowe. 
Także na nich występują białe plamy w których nie ma podanych miarodajnych głębokości, gdyż nikt nie badał tych terenów od XVII - XVIII wieku.
Dalej działa GPS podając naszą pozycję. Coraz trudniej jednak przeliczyć kurs rzeczywisty na magnetyczny, bo zbliżając się 
do bieguna występują coraz większe odchylenia, a kompas magnetyczny staje się coraz mniej miarodajny.

Prowadząc tradycyjną nawigację i zaznaczając pozycję co godzina na papierowej mapie kierujemy się coraz dalej na północ.


## fatamorgana

Wbrew obiegowej opinii tereny arktyczne to tereny pustynne. Pokryte lodowcami wysokie góry mogą mylić, ale wbrew pozorom 
śniegu i deszczu pada tu stosunkowo mało. Występują tu też zjawiska które kojarzymy raczej z Saharą.

Płynąc wzdłuż brzegów wyspy Lagoya widzimy już klify ostatnich siedmiu wysp Svalbardu - Sjuøyane. Jedyny problem to to, że
te wyspy nie posiadają wybrzeża klifowego. Znajdują sią na nich góry, ale jedynie kilkuset metrowe i raczej w ich wnętrzu, 
nie na wybrzeżu. Mapy są tu niedokładne, ale w stosunku do dna morskiego. Co do lądu nie mogą się aż tak mylić.
Co gorsza ostatnia większa wyspa archipelagu - Vesle Tavleøya - wyraźnie przypomina swym wyglądem grzyb.

Nie zostaliśmy oślepieni słońcem północy, ani w naszych zbiornikach ze słodką wodą nie zalęgła się jakaś groźna bakteria 
powodująca omamy.
Zjawisko chodź przedziwne jest dobrze znane. Widzimy wyspy które znajdują się jeszcze za horyzontem. Przejrzystość powietrza
i jego zmiany temperatury nad woda i polami lodowymi powodują załamanie się światła i tą przedziwną arktyczną fatamorganę.
W dawnych wiekach złudzenie to myliło badaczy szukających przejścia północno-wschodniego i północno-zachodniego, my jednak 
nie damy się zwieść i nie zawrócimy.

Wygląda na to że damy radę dopłynąć do ostatniej wyspy - a w zasadzie większej skały - archipelagu Svalbardzkiego do Rossøya.


## kra



## 81°N



## pan pan

## cisza

## koniec świata

## źródła

## wieloryby

## stacja

## Rosja

## miejscowi

Przyjdzie nam jeszcze raz przeczytać *Białe*. Tym razem wolniej. Ze zrozumieniem.  
Teraz znamy już miejsca i przynajmniej część z występujących tam postaci osobiście.


## najdalej na północ

W czasie tych przeszło dwu tygodni - czy raczej jednego dnia, który trwał nieprzerwanie ponad 400 godzin - zobaczyliśmy 
i dokonaliśmy rzeczy które obiektywnie były najdalej na północ i które sa udziałem wielu turystów:
* widzieliśmy najdalej na północ zbudowany basen;  
* widzieliśmy najdalej na północ wysunięte bazy wielorybników i kopalnie węgla;  
* wypiliśmy piwo z najdalej na północ wysuniętych browarów i to w dniu ich otwarcia.

Były tez rekordy które nie są udziałem wszystkich odwiedzających Svalbard:
* byliśmy w najdalej na północ wysuniętej polskiej stacji badawczej,
* dopłynęliśmy poza najdalej na północ wysuniętej wyspy Svalbardu.
 
Pobiliśmy też pewne prywatne rekordy:  
* najdalej na północ wysuniętej kąpieli morskiej Łukasza i Zwierzaka,
* najdalej na północ wykonanej asany jogi Marioli,
* czy najdalej na północ (i najkrótszej) sesji opalania się na pokładzie jachtu Zwierzaka. 

Nie przyszło nam pobić światowych rekordów żeglarstwa, jak było to w udziale załogi Barlovento, która wypływając z nami 
z Longyearbyen, w tym samym czasie, osiągnęła pozycję 81°37'N dopływając do stałego lodu powyżej archipelagu Nowej Ziemi.
Pewnie: 
* najwyżej na północ dokonana naprawa wału napędowego, 
* czy najwyżej na północ upieczone przez Mariolę ciasto,
nie przejdą - niestety - do historii polskiego żeglarstwa, choć powinny. 

Nie opłynęliśmy Spitsbergenu, jak było w naszych planach. 
Nie odwiedziliśmy wszystkich miejsc, które chcieliśmy. 
Nie zobaczyliśmy niedźwiedzia.

Będzie po co wracać.

-----------------------------------------------

Rejs na Spitsbergenie na przełomie lipca i sierpnia 2015 roku był jednym z etapów wyprawy polarnej [Svalbard 2015](http://svalbard.com.pl/) 
zorganizowanej przez [JoinUs](http://joinus.eu/), na jachcie o tej samej nazwie.  

Rejs był współorganizowany przez polonijny klub żeglarski [SetSail](http://setsail.org.uk/), 
a wzięli w nim udział żeglarze z Anglii i z Polski.

W rejsie udział wzięli *(patrząc od lewej)*:  

* *Arek* - skipper
* *Michał* - syn skippera
* *Tomek* - co-skipper
* *Wojtek* - drugi co-skipper
* *Mariola* - muza Wojtka
* *Rafał* - brat, kolega i ponownie tatuś
* *Zwierzak* - co sztormu się nie boi
* *Łukasz* - który wszędzie dotrze powoli
* *Piotr* - co niczego się nie lęka
* *Bernard* - co...

W czasie rejsu przepłynęliśmy 784 mil morskich - głównie niestety na silniku.

